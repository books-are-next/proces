---
title: ""
---

K Else

Jednoho dne, když se K. právě chystal odejít, zazvonil telefon a K.
byl vyzván, aby ihned přišel do soudní kanceláře.
Hlas v telefonu ho varoval, aby nebyl neposlušný.
Jeho neslýchané poznámky o tom, že výslechy jsou zbytečné, že k ničemu nevedou a vést nemohou, že tam už nepůjde, že nechá telefonická nebo písemná vyzvání bez povšimnutí a posly vyhodí ze dveří –, všechny tyto poznámky jsou prý protokolovány a už mu velice uškodily.
Proč se jen nechce podrobit? Zda tu snad není snaha dát do pořádku jeho spletitou věc, bez zřetele k času a nákladům? Zda to chce svévolně mařit a zda chce, aby se sáhlo k donucovacím opatřením, jichž zůstal až dosud ušetřen? Dnešní předvolání je prý poslední pokus.
Může si dělat, co je mu libo, ale ať uváží, že vysoký soud nemůže dopustit, aby si z něho někdo tropil žerty.

K. ohlásil Else, že k ní ten večer přijde, a už proto nemohl jít k soudu; byl rád, že tím může omluvit, proč se k soudu nedostavil, ačkoli by tohoto odůvodnění nikdy nepoužil a ačkoli by velmi pravděpodobně nešel k soudu ani tenkrát, kdyby pro ten večer neměl ani sebemenší jiný závazek.
Poněvadž se cítil v právu, přece jen se telefonem zeptal, co by se stalo, kdyby nepřišel.
„Najdeme si vás,“ zněla odpověď.
„A budu za to potrestán, že jsem nepřišel dobrovolně?“ zeptal se K. a usmál se v očekávání toho, co uslyší.
„Ne,“ zněla odpověď.
„Výborně,“ řekl K., „jakou pohnutku mám však mít, abych vyhověl dnešnímu předvolání?“ „Nebývá zvykem, aby člověk na sebe poštval mocenské prostředky soudu,“ řekl hlas tišeji a nakonec se ztrácel v dálce.
„Je velmi neopatrné, nedělá-li se to,“
myslel si K., když odcházel, „člověk by to přece měl zkusit, aby ty mocenské prostředky poznal.“

Neváhal už a jel k Else.
Pohodlně opřen v rohu kočáru, s rukama v kapsách svrchníku – byly už chladné dny – díval se do živých ulic.
S uspokojením si pomyslel, že soudu, pokud opravdu vyvíjí nějakou činnost, způsobuje nemalé nesnáze.
Nevyjádřil se jasně, zda se k soudu dostaví či ne; soudce tedy čeká, možná že dokonce čeká celé shromáždění, jen K. se k zvláštnímu zklamání galerie nedostaví.
Nezmýlen soudem si jede, kam chce.
Chvilku si nebyl jist, neudal-li z roztržitosti kočímu adresu soudu, proto na něj křikl Elsinu adresu; kočí přikývl, neslyšel před chvílí žádnou jinou.
Od toho večera zapomínal K. ponenáhlu na soud a znovu ho cele zaujaly myšlenky na banku jako v dřívějších dobách.