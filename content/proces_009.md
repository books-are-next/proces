---
title: ""
---

Kapitola čtvrtá

Přítelkyně slečny Bürstnerové

V nejbližší době se K. nepodařilo promluvit se slečnou Bürstnerovou ani několik slov.
Pokoušel se všemožně, aby se k ní dostal, ona však tomu dovedla vždy zabránit.
Šel hned z kanceláře domů, zůstal potmě ve svém pokoji sedět na pohovce a nezabýval se ničím jiným než tím, že pozoroval, co se děje v předsíni.
Když třeba venku šla kolem služebná a zavřela dveře zdánlivě prázdného pokoje, za chvilku vstal a znovu je otevřel.
Ráno vstával o hodinu dřív než jindy, aby snad zastihl slečnu Bürstnerovou samotnou, až půjde do kanceláře.
Ale ani jediný z těchto pokusů se nezdařil.
Potom jí napsal dopis jak do kanceláře, tak i do bytu, snažil se v něm ještě jednou ospravedlnit své chování, nabízel jakékoli zadostučinění, sliboval, že nikdy nepřekročí meze, které by mu určila, a prosil jen, aby mu dala příležitost s ní promluvit, zvláště když nemůže nic zařídit ani u paní Grubachové, dokud se s ní neporadí, konečně jí oznámil, že příští neděli bude celý den čekat ve svém pokoji na nějaké znamení od ní, které by mu dalo naději, že jeho prosba bude splněna, nebo které by mu aspoň vysvětlilo, proč mu jeho prosbu nemůže vyplnit, ačkoli přece přislíbil, že se jí ve všem podvolí.
Dopisy nebyly vráceny, ale nepřišla také žádná odpověď.
Zato se mu v neděli dostalo znamení, jež bylo sdostatek jasné.
Hned ráno pozoroval K. klíčovou dírkou zvláštní ruch v předsíni, který se brzo vysvětlil.
Učitelka francouzštiny, byla to ostatně Němka a jmenovala se Montagová, slabá, bledá, trochu kulhavá dívka, jež dosud měla svůj vlastní pokoj, se stěhovala do pokoje slečny Bürstnerové.
Celé hodiny ji bylo vidět, jak se šátrá předsíní.
Stále tu byl nějaký zapomenutý kus prádla nebo dečka či kniha, pro něž bylo třeba zvlášť dojít a přestěhovat je do nového bytu.

Když paní Grubachová přinesla K. snídani – ode dne, kdy K. tak rozhněvala, nesvěřila ani nejnepatrnější obsluhu služebné –, nemohl K. už odolat a poprvé po pěti dnech na ni promluvil.
„Proč­pak je dnes v předsíni takový hluk?“ zeptal se, když si naléval kávu.
„Nemohlo by to přestat? To se musí uklízet právě v neděli?“ Ačkoli K. k paní Grubachové nevzhlédl, přece si všiml, že si oddechla, jako by se jí ulevilo.
I když se K. tak přísně ptal, vykládala si to, že jí odpouští nebo začíná odpouštět.
„Neuklízí se, pane K.,“ řekla, „to se jen slečna Montagová stěhuje k slečně Bürstnerové a přenáší si k ní své věci.“
Dál už neřekla nic, čekala, jak to K. přijme a zda jí dovolí, aby mluvila dál.
K. ji však chtěl vyzkoušet, zamyšleně míchal kávu lžičkou a mlčel.
Potom se na ni podíval a řekl: „Upustila jste už od svého dřívějšího podezření, pokud jde o slečnu Bürstnerovou?“
„Pane K.,“ zvolala paní Grubachová, která čekala jen na tuto otázku, a napřáhla ke K. sepjaté ruce. „Vy jste si tolik vzal k srdci poznámku, která mi tehdy uklouzla.
Opravdu mě ani ve snu nenapadlo, abych se dotkla vás nebo vůbec někoho.
Znáte mě přece už dost dlouho, pane K., abyste se mohl o tom přesvědčit.
Ani nevíte, jak jsem poslední dny trpěla! Já a pomlouvat své nájemníky!
A vy, pane K., jste tomu věřil! A řekl jste, že vám mám dát výpověď! Já vám výpověď!“
Poslední zvolání už utonulo v slzách, paní zdvihla zástěru k tváři a hlasitě vzlykala.

„Neplačte přece, paní Grubachová,“ řekl K. a díval se z okna, myslel jen na slečnu Bürstnerovou a na to, že si vzala cizí dívku do svého pokoje.
„Neplačte přece,“ řekl ještě jednou, když se zas obrátil do pokoje a paní Grubachová stále ještě plakala.
„Já jsem to tehdy také nemyslel tak zle.
Bylo to mezi námi nedorozumění.
To se může přihodit i starým přátelům.“
Paní Grubachová odtáhla zástěru s očí, aby viděla, zda je K. opravdu udobřen.
„Ano, ano, je to tak,“
řekl K., a protože setník, jak se dalo soudit podle chování paní Grubachové, nic nevyzradil, odvážil se K. ještě dodat: „Cožpak si opravdu myslíte, že bych byl schopen rozkmotřit se s vámi pro nějaké cizí děvče?“
„To je právě to, pane K.,“ řekla paní Grubachová, měla tu smůlu, že hned řekla něco nevhodného, jakmile jí trochu otrnulo.
„Pořád jsem se v duchu ptala: Co to, že se pan K. tak ujímá slečny Bürstnerové? Proč se se mnou kvůli ní vadí, ačkoli ví, že pak v noci neusnu, když mi řekl třeba jen jediné nevlídné slovo? Vždyť jsem o slečně neřekla nic jiného, než co jsem na vlastní oči viděla.“
K. na to nic neřekl, byl by ji musel hned prvním slovem vyhnat z pokoje, a to nechtěl.
Spokojil se proto s tím, že pil kávu a dával paní Grubachové najevo, jak je zbytečná.
Venku bylo zase slyšet šátravé kroky slečny Montagové, která chodila křížem krážem přes celou předsíň.
„Slyšíte to?“ zeptal se K. a ukázal rukou ke dveřím.
„Ano,“ řekla paní Grubachová a povzdechla si, „chtěla jsem jí pomoci a říci také služebné, aby jí pomohla, ale ona je umíněná, chce si všechno přestěhovat sama.
Mně je to často na obtíž, že mám slečnu Montagovou v podnájmu, ale slečna Bürstnerová si ji dokonce bere k sobě do pokoje.“
„To vás nemusí vůbec zajímat,“ řekl K. a drtil lžičkou zbytky cukru v šálku.
„Copak z toho máte nějakou škodu?“ „To ne,“ řekla paní Grubachová, „vlastně je mi to docela vhod, uvolní se mi tak jeden pokoj a mohu v něm ubytovat svého synovce setníka.
Už dávno jsem se obávala, že vám to snad poslední dobou vadilo, když jsem ho musela nechat vedle v obývacím pokoji.
On není zvlášť ohleduplný.“
„To jsou ale nápady!“ řekl K. a vstal, „o tom nemůže být vůbec řeč.
Myslíte si snad, že jsem přecitlivělý, protože nemohu snést to přecházení slečny Montagové – teď už jde zase zpátky.“
Paní Grubachová si připadala docela bezmocná.
„Mám jí říci, pane K., aby odložila na jindy, co jí ještě zbývá přestěhovat? Chcete-li, hned jí to řeknu.“
„Ale vždyť se stěhuje k slečně Bürstnerové,“ řekl K. „Ano,“ řekla paní Grubachová, nechápala zcela, co tím K. myslí. „Ale,“ řekl K., „přece si k ní musí odnést své věci.“
Paní Grubachová jen přikývla.
Tato němá bezradnost, jež navenek vypadala skoro jako vzdor, podráždila K. ještě víc. Začal přecházet po pokoji od okna ke dveřím a zase zpátky a znemožnil tím paní Grubachové, aby odešla, což by jinak pravděpodobně udělala.

Právě dospěl K. zase až ke dveřím, když se ozvalo zaklepání.
Byla to služebná a hlásila, že by si slečna Montagová ráda promluvila několik slov s panem K. a že ho proto prosí, aby přišel do jídelny, kde ho očekává.
K. vyslechl pozorně služebnou, potom skoro výsměšně pohlédl na polekanou paní Grubachovou.
Ten pohled jako by říkal, že K. už dávno předvídal pozvání slečny Montagové a že se to také velmi dobře hodí k útrapám, jež dnes v neděli dopoledne zakouší od nájemníků paní Grubachové.
Poslal služebnou zpátky s odpovědí, že hned přijde, šel potom k šatníku, aby si převlékl kabát, a jako odpověď pro paní Grubachovou, jež potichu naříkala na tu dotěrnou osobu, měl jedině prosbu, aby už odnesla nádobí od snídaně.
„Vždyť jste se toho skoro ani nedotkl,“ řekla paní Grubachová.
„Ach, jen to odneste!“
zvolal K., bylo mu, jako by na všem ulpívalo něco ze slečny Montagové, co mu kazilo chuť.

Když šel předsíní, podíval se na zavřené dveře pokoje slečny Bürstnerové.
Ale nebyl pozván sem, nýbrž do jídelny, a tam bez zaklepání prudce otevřel dveře.

Byl to velmi dlouhý, ale úzký pokoj s jediným oknem.
Bylo tam jen tolik místa, že se do rohů stranou ode dveří vešly dvě skříně, postavené našikmo, a zbývající prostor úplně zabral dlouhý jídelní stůl, který se táhl skoro ode dveří až těsně k velkému oknu, jež bylo proto téměř nepřístupné.
Stůl byl už prostřen, a to pro mnoho osob, neboť v neděli zde obědvali skoro všichni nájemníci.

Když K. vešel, šla mu slečna Montagová od okna podél jedné strany stolu vstříc.
Mlčky se pozdravili.
Pak řekla slečna Montagová a jako vždy měla přitom hlavu nápadně vztyčenou: „Nevím, zda mě znáte.“
K. se na ni nasupeně podíval.
„Ovšem,“ řekl, „bydlíte přece už delší dobu u paní Grubachové.“
„Vy se však, myslím, o penzión příliš nezajímáte,“ řekla slečna Montagová.
„Ne,“ řekl K. „Nechtěl byste se posadit?“ řekla slečna Montagová.
Oba mlčky vytáhli dvě židle na samém konci stolu a usedli naproti sobě.
Ale slečna Montagová hned zase vstala, neboť nechala na okně ležet kabelku a došla si pro ni; belhala se přes celý pokoj.
Když se zas vrátila, pohupujíc zlehka kabelkou, řekla: „Ráda bych si s vámi z pověření své přítelkyně promluvila několik slov.
Chtěla přijít sama, ale není jí dnes docela dobře.
Prosí, abyste prominul a vyslechl mne místo ní.
Nemohla by vám říci nic jiného, než co vám řeknu já.
Naopak myslím, že vám mohu říci dokonce víc, protože jsem přece jen poměrně nezúčastněná.
Nemyslíte?“

„Jaképak dlouhé řeči?“
odpověděl K., neboť měl už dost toho, že oči slečny Montagové jsou pořád upřeny na jeho rty.
Osobovala si tím jakousi vládu nad tím, co teprv chtěl říci.
„Slečna Bürstnerová mi patrně nechce povolit osobní rozmluvu, o kterou jsem ji prosil.“
„To je ono,“ řekla slečna Montagová, „či spíše, to vůbec není ono, vyjadřujete to příliš vyhroceně.
Zpravidla se přece rozmluvy ani nepovolují, ani nezakazují.
Ale může se stát, že někdo pokládá rozmluvu za zbytečnou, a tak je to právě v tomto případě.
Teď, po vaší poznámce, mohu mluvit otevřeně.
Prosil jste mou přítelkyni písemně či ústně o rozmluvu.
Má přítelkyně, tak se aspoň podle všeho domnívám, ví však, čeho se rozmluva má týkat, a je proto z důvodů, jež neznám, přesvědčena, že by nikomu neprospělo, kdyby k té rozmluvě skutečně došlo.
Vyprávěla mi ostatně o tom teprve včera a jen zcela zběžně, řekla přitom, že ani vám určitě nemůže na té rozmluvě příliš záležet, neboť jste prý na ten nápad připadl pouze náhodou, a že sám i bez zvláštního vysvětlování poznáte, ne-li hned teď, tedy přece jen velmi brzo, jak nesmyslné je to všechno.
Odpověděla jsem, že může mít pravdu, že bych však přece jen pokládala za výhodné, kdyby vám dala nějakou výslovnou odpověď, aby bylo naprosto jasno.
Nabídla jsem se, že tento úkol převezmu, má přítelkyně se trochu zdráhala, ale pak povolila.
Doufám, že i vy mé jednání schvalujete, neboť i nejmenší nejistota v nejnepatrnější věci je vždy trýznivá, a dá-li se snadno odstranit, jako v tomto případě, je přece lepší, když se to stane ihned.“
„Děkuji vám,“ řekl hned nato K., pomalu vstal, podíval se na slečnu Montagovou, pak přes stůl, pak z okna – protější dům byl zalit sluncem – a šel ke dveřím.
Slečna Montagová šla několik kroků za ním, jako by mu tak docela nedůvěřovala.
Přede dveřmi však museli oba ucouvnout, neboť se otevřely a vešel setník Lanz.
K. ho poprvé viděl zblízka.
Byl to velký, asi čtyřicetiletý muž s osmahlou masitou tváří.
Trochu se uklonil a pozdravil tak i K., šel potom k slečně Montagové a políbil jí uctivě ruku.
Jeho pohyby byly velmi obratné.
Jeho zdvořilost vůči slečně Montagové se nápadně odrážela od způsobu, jakým s ní jednal K. A přece se slečna Montagová na K. zřejmě nezlobila, neboť měl dojem, že ho chce dokonce setníkovi představit.
Ale K. nechtěl být představen, nebyl by schopen chovat se k setníkovi nebo k slečně Montagové aspoň trochu přívětivě, to políbení ruky je v jeho očích spojilo ve skupinu, která ho chce pod rouškou naprosté nezáludnosti a nezištnosti oddálit od slečny Bürstnerové.
K. se však zdálo, že poznává nejen to, poznával také, že si slečna Montagová zvolila dobrý postup, ovšem dvojsečný.
Zveličovala význam vztahu mezi slečnou Bürstnerovou a K., zveličovala především význam rozmluvy, o kterou K. požádal, a zároveň se pokoušela obrátit to tak, jako by naopak všechno zveličoval K. Ale zklame se, K. nehodlá nic zveličovat, ví, že slečna Bürstnerová je nepatrná písařka, která mu nebude dlouho odolávat.
Přitom úmyslně ani nebral v úvahu, co se o slečně Bürstnerové dověděl od paní Grubachové.
O tom všem uvažoval, když skoro bez pozdravu odcházel z pokoje.
Chtěl jít hned k sobě, ale zaslechl, jak se slečna Montagová za ním v jídelně krátce zasmála, a tu ho napadlo, že by snad mohl oba, setníka i slečnu Montagovou, nějak zaskočit.
Rozhlížel se a poslouchal, zda se dá předpokládat, že by mohl být vyrušen odněkud z okolních pokojů, všude bylo ticho, slyšel jen hovor z jídelny a hlas paní Grubachové se ozýval z chodby, kterou se šlo do kuchyně.
Zdálo se, že je teď vhodná chvíle.
K. šel ke dveřím, jež vedly do pokoje slečny Bürstnerové, a potichu zaklepal.
Když se nic nehýbalo, zaklepal ještě jednou, ale stále se ještě neozvala odpověď.
Spí? Nebo je jí opravdu špatně? Nebo se zapírá jen proto, že tuší, že tak tiše může klepat jen K.?
K. usoudil, že se zapírá, zaklepal silněji, a protože zaklepání zůstalo bezvýsledné, nakonec opatrně otevřel dveře, i když měl pocit, že dělá něco nesprávného a nadto marného.
V pokoji nebylo živé duše.
Ostatně sotva ještě připomínal pokoj, jaký K. znal. U zdi stály teď dvě postele za sebou, na třech židlích poblíž dveří ležela spousta šatstva a prádla, skříň byla dokořán.
Slečna Bürstnerová patrně odešla, zatímco slečna Montagová domlouvala K. v jídelně. K. tím nebyl zvlášť zaražen, už ani neočekával, že slečnu Bürstnerovou tak snadno zastihne, podnikl tento pokus skoro jen navzdory slečně Montagové.
Tím trapněji mu však bylo, když v okamžiku, kdy zavíral za sebou dveře, zahlédl v otevřených dveřích jídelny slečnu Montagovou a setníka, jak se spolu baví.
Stáli tam snad už od chvíle, kdy K. otevřel dveře, nedali ani náznakem najevo, že by snad K. pozorovali, potichu se bavili a sledovali pohyby K. asi tak, jako když se člověk při řeči roztržitě dívá kolem sebe.
Ty pohledy vsak na K. přece jen doléhaly nepříjemně a pospíšil si, aby se podél zdi dostal do svého pokoje.