---
title: "Státní zástupce[2](#footnote-10773-2)"
---

I když K. získal za tu dlouhou dobu, co sloužil v bance, hodně zkušeností, takže se vyznal v lidech i ve světě, přece mu vždy připadalo, že si společnost, s níž se pravidelně scházel u stálého stolu v hostinci, zaslouží zvláštní úcty, a nikdy si nezapíral, že je pro něho velkou ctí, náleží-li k takové společnosti.
Skládala se téměř výhradně ze soudců, státních zástupců a advokátů, smělo sem i několik mladičkých úředníků a advokátních koncipientů, sedávali však docela dole na samém konci stolu a směli se do rozmluvy vmísit jen tehdy, obrátil-li se někdo na ně zvláštní otázkou.
Většinou však bylo jediným účelem takových otázek, aby obveselovaly společnost, a státní zástupce Hasterer, který býval obvykle K. sousedem, měl zvláštní zálibu v tom, že mladé pány takto zahanboval.
Jakmile roztáhl uprostřed stolu velkou chlupatou ruku a obrátil se k dolnímu konci, všichni už zbystřili sluch.
A když se tam potom někdo chopil dané otázky, ale buď ji ani nedovedl rozluštit, nebo se hloubavě díval do svého piva, anebo jen naprázdno hýbal čelistmi, místo aby mluvil, či dokonce – a to bylo nejhorší – s nezadržitelným zápalem hájil názor nesprávný či neověřený, tu sebou starší páni s úsměvem vrtěli na židlích a zdálo se, že teprve teď jsou ve svém živlu.
Skutečně vážné odborné rozhovory zůstávaly vyhrazeny pouze jim.

Do této společností uvedl K. jeden advokát, právní zástupce banky.
Bývala doba, kdy K. s advokátem míval v bance dlouhé rozmluvy až pozdě do večera, a bylo pak docela samozřejmé, že večeřel s advokátem u jeho stálého stolu v hostinci a že se mu v té společnosti zalíbilo.
Viděl tam samé učené, vážné, v jistém, smyslu mocné pány, kteří se hleděli zotavit tím, že se neúnavně snažili rozřešit úmorně složité otázky, jež jen vzdáleně souvisely s obyčejným životem.
I když sám mohl ovšem jen zřídkakdy zasáhnout, měl přece možnost dovědět se leccos, co mu dříve nebo později mohlo být na prospěch i v bance, a mimoto mohl navázat osobní styky se soudem, jež jsou vždy prospěšné.
Ale zdálo se, že i ta společnost ho má ráda ve svém středu.
Jako obchodní odborník byl brzy uznáván a jeho názor o takových věcech se pokládal za nezvratnou pravdu – i když se to neobešlo zcela bez ironie.
Dosti často se stávalo, že si dva odborníci, kteří posuzovali rozdílně nějakou otázku z obchodního práva, vyžádali od K. jeho názor o skutkové podstatě a že se pak jméno K. vracelo ve všech řečech a replikách a bylo zatahováno až do nejabstraktnějších úvah, kterým K. už dávno nerozuměl.
Ponenáhlu si ovšem leccos ujasnil, zvláště proto, že měl ve státním zástupci Hastererovi dobrého poradce, který se s ním sblížil i jako přítel.
Dokonce ho dosti často doprovázel v noci domů.
Nemohl však dlouho přivyknout chůzi po boku toho obra, který se s ním vedl pod paží a který ho mohl docela nenápadně ukrýt pod svým volným pláštěm.

Časem si však na sebe zvykli natolik, že se setřely všechny rozdíly vzdělání, povolání, věku.
Stýkali se spolu, jako by k sobě patřili odjakživa, a zdál-li se v jejich vztahu jeden z nich po vnější stránce nadřazen, nebyl to Hasterer, nýbrž K., neboť jeho praktické zkušenosti většinou dostaly za pravdu, poněvadž byly získány tak bezprostředně, jak to od soudcovského stolce není vůbec možné.

Toto přátelství se ovšem u stálého stolu brzy rozhlásilo, téměř nikdo si už nevzpomněl, kdo K. do společnosti uvedl, teď ovšem byl K. záštitou Hasterer; kdyby snad někdo pochyboval, zda má K. právo mezi nimi sedět, mohl se K. plným právem dovolávat Hasterera.
Tím však nabyl K. zvláštního výsadního postavení, neboť Hasterera si všichni stejné vážili, jako se ho obávali.
Byl sice podivuhodně bystrý a zběhlý v právnickém myšlení, ale po této stránce se mu mnohý z pánů vyrovnal, jestliže ho dokonce nepředčil, nikdo mu však nestačil v tom, s jakou vervou hájil své názory.
K. připadalo, že Hasterer nahání odpůrci aspoň strach, když už ho nemůže přesvědčit, stačilo, aby jen natáhl ukazovák, a už mnozí ucouvli.
Odpůrce jako by zapomínal, že je ve společnosti dobrých známých a kolegů, že přece běží jen o teoretické otázky, že se mu ve skutečnosti rozhodně nemůže nic stát – zmlkl, a jestliže jenom zavrtěl hlavou, svědčilo už to o odvaze.
Trapná podívaná se naskytla, když odpůrce seděl daleko, Hasterer poznal, že se s ním na tu vzdálenost nemůže domluvit, když pak odsunul talíř s jídlem a pomalu vstal, aby si k tomu člověku došel.
Kdo seděli poblíž, naklonili pak hlavu nazad, aby mohli pozorovat jeho tvář.
Byly to ovšem jen poměrné vzácné výjevy, především ho vzrušovaly téměř jen právnické otázky, a to hlavně takové, jež se týkaly procesů, které on sám kdysi anebo právě teď vedl.
Nešlo-li o takové otázky, byl přívětivý a klidný, jeho smích zněl roztomile a s vášní se oddával pouze jídlu a pití.
Někdy se dokonce stalo, že vůbec neposlouchal, o čem se ostatní baví, obrátil se ke K., položil ruku na opěradlo jeho židle, vyptával se ho tlumeným hlasem na banku, mluvil potom o své vlastní práci nebo také o svých známostech se ženami, které ho zaměstnávaly téměř neméně než soud.
Nikdo ho neviděl s kýmkoli jiným ve společnosti takto rozprávět, a opravdu se mnohdy stalo, že chtěl-li někdo Hasterera o něco poprosit – většinou šlo o smíření s nějakým kolegou – přišel nejdříve ke K., aby ho požádal o zprostředkování, a K.
se toho pokaždé rád ujal a snadno uspěl.
Nevyužíval po této stránce svého vztahu k Hastererovi, byl vůbec ke všem velmi zdvořilý a skromný a dovedl, což bylo ještě důležitější než skromnost a zdvořilost, správně rozlišovat mezi hodnostními stupni těchto pánů a chovat se ke každému podle jeho hodnosti.
Hasterer ho o tom všem znovu a znovu poučoval, byly to jediné předpisy, proti kterým se Hasterer neprohřešoval ani v nejvzrušenější debatě.
Proto se také obracel k mladým pánům dole u stolu, kteří neměli skoro žádnou hodnost, vždycky jen všeobecně, jako by to nebyli jednotlivci, nýbrž jen jakýsi smotaný chuchvalec.
Právě tito pánové mu však prokazovali největší pocty, a když k jedenácté vstal a chystal se jít domů, hned některý z nich přiskočil a pomohl mu do těžkého pláště, a jiný zas mu s hlubokou úklonou otevřel dveře a držel je ovšem ještě i ve chvíli, kdy za Hastererem vycházel z místnosti K. 
Kdežto K. zpočátku doprovázel Hasterera kus cesty nebo také Hasterer doprovázel K., končily se později takové večery zpravidla tím, že Hasterer K. požádal, aby s ním šel do bytu a chvilku u něho pobyl.
Seděli pak ještě asi hodinu, pili likéry a kouřili doutníky.
Tyto večery byly Hastererovi tak milé, že se jich nechtěl vzdát ani tehdy, když měl několik neděl u sebe jakousi ženštinu, která se jmenovala Helena.
Byla to tlustá postarší žena s nažloutlou pletí a černými vlasy, jež se jí kadeřily na čele.
K. ji zprvu viděl jen v posteli, ležela tam zpravidla opravdu nestoudně, četla nějaký sešitový román a nevšímala si, o čem pánové hovoří.
Když už bylo pozdě, začala se protahovat, zívala a třeba i hodila sešitem svého románu po Hastererovi, nemohla-li jinak upoutat na sebe pozornost.
Hasterer pak s úsměvem vstal a K.
se poroučel. Později ovšem, když Hasterer začínal mít Heleny dost, rušila schůzky nepříjemně.
Očekávala teď pány úplně oblečena, obyčejně v šatech, jež asi pokládala za velkou vzácnost a krásu, byly to však ve skutečnosti staré, nevkusné plesové šaty a zvlášť odpudivě na nich působilo několik řad dlouhých ozdobných třásní, jimiž byly ověšeny.
Jak ty šaty přesně vypadají, K. vůbec ani nevěděl, zpěčoval se jaksi podívat se na ně a seděl celé hodiny s očima zpola sklopenýma, zatímco ona, pohupujíc se v bocích, chodila po pokoji nebo seděla v jeho blízkosti, a když později její postavení v domě bylo čím dál méně únosné, pokoušela se ve své tísni vzbudit Hastererovu žárlivost tím, že si K. nadcházela. Byla to jen tíseň, ne zloba, když nakláněla přes stůl obnažená, otylá, tučná záda, když ke K. přibližovala tvář a chtěla ho tak donutit, aby vzhlédl.
Dosáhla tím jen toho, že se K. při nejbližší příležitosti zdráhal jít k Hastererovi, a když tam po nějaké době přece přišel, byla Helena už s konečnou platností poslána pryč; K. to přijal jako něco samozřejmého.
Zůstali ten večer zvlášť dlouho spolu, připili si z Hastererova podnětu na bratrství a K.
byl cestou domů skoro trochu omámen tím kouřením a pitím.

Příští dopoledne poznamenal ředitel při obchodním rozhovoru v bance, že myslí, že K. včera večer zahlédl.
Nemýlí-li se, šel K. zavěšen do státního zástupce Hasterera.
Ředitel se tomu zřejmě velmi divil, neboť uvedl dokonce kostel – srovnávalo se to ovšem také s jeho obvyklou přesností –, před jehož průčelím poblíž kašny K. potkal. Kdyby chtěl popsat nějakou vidinu, nemohl by se vyjadřovat jinak.
K. mu vysvětlil, že státní zástupce je jeho přítel a že opravdu šli včera kolem toho kostela.
Ředitel se udiveně usmál a vybídl K., aby se posadil.
Byl to jeden z okamžiků, pro něž K. měl ředitele tak rád, z okamžiků, kdy se u toho slabého, nemocného, pokašlávajícího muže, přetíženého nejodpovědnější prací, projevovala jakási starostlivost o K.
blaho a jeho budoucnost, starostlivost, kterou by ovšem mohl stejné jako jiní úředníci, kteří u ředitele zažili něco podobného, nazývat chladnou a vnějškovou, neboť nebyla než dobrým prostředkem, jak k sobě na léta připoutat schopné úředníky obětováním dvou minut – buď jak buď, K. v těchto chvílích řediteli neodolal.
Ředitel snad také mluvil s K.
trochu jinak než s ostatními, aby se takto s K.
sblížil, nezapomínal totiž ani trochu na své nadřazené postavení – to naopak dělával v běžném obchodním styku – zde se však zdálo, že zapomněl právě na postavení K. a mluvil s ním jako s děckem nebo jako s mladíkem, který toho ještě málo zná, který se teprve uchází o místo a z nějakého nepochopitelného důvodu vzbudil u ředitele vlídný zájem.
K. by jistě nestrpěl, aby s ním někdo jiný takto mluvil, dokonce ani sám ředitel, kdyby nemyslel, že ředitelova starostlivá péče je upřímná, nebo kdyby ho úplně neokouzlovalo, že by u něho snad mohl takovou péči najít, jak se mu v těchto chvílích zdálo.
K. poznal svou slabost; její příčinou snad bylo, že po této stránce bylo na něm opravdu ještě cosi dětinského, protože nikdy nepoznal péči vlastního otce, který umřel velice mlád, a protože brzo opustil domov a vždycky spíše odmítal, než loudil něžnost matky, která poloslepá žila ještě na venkově v neměnícím se městečku a kterou navštívil naposled asi před dvěma lety.

„O tomto přátelství jsem neměl ani tušení,“
řekl ředitel a jen slabý přívětivý úsměv mírnil přísnost těchto slov.

[2](#footnote-10773-2-backlink) Tento úryvek by byl bezprostředně navazoval na sedmou kapitolu románu.
Jeho začátek je napsán na list, na kterém jsou opsány závěrečné věty sedmé kapitoly.