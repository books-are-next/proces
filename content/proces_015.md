---
title: Kapitola desátá
---

> Konec

V předvečer jeho jedenatřicátých narozenin – bylo asi devět hodin večer, doba, kdy ulice ztichly – přišli ke K. do bytu dva páni.
V šosatých kabátech, bledí a otylí, s cylindry, jež byly jako přirostlé k hlavě.
U dveří bytu chvíli obřadně rokovali o tom, který z nich má vejít první, a ještě obřadněji si počínali přede dveřmi pokoje.
Ačkoli návštěva nebyla předem ohlášena, seděl K., rovněž v černém, na židli poblíž dveří, seděl, jako když očekáváme hosty, a pomalu si natahoval nové rukavice, které mu těsně obepínaly prsty.
Ihned vstal a zadíval se zvědavě na pány.
„Vás tedy určili pro mne?“ ptal se.
Pánové přikývli, jeden ukázal rukou, v níž měl cylindr, na druhého.
K. si přiznal, že očekával jinou návštěvu.
Šel k oknu a podíval se ještě jednou na temnou ulici.
Také na protější straně ulice byla již skoro všechna okna temná, záclony byly většinou spuštěny.
Za jedním osvětleným oknem v patře hrály si spolu za mříží malé děti, které se ještě neuměly samy vzdálit ze svého místa, a sahaly po sobě ručkama.
„Posílají pro mne staré podřadné herce,“ řekl si K. a ohlédl se, aby se o tom znovu přesvědčil.
„Hledí mě vyřídit lacino.“
Znenadání se k nim obrátil a zeptal se: „Na kterém divadle hrajete?“ „Divadle?“ ptal se jeden z pánů druhého o radu a v koutcích úst mu zaškubalo.
Druhý si počínal jako němý, který zápolí se vzpouzejícími se mluvidly.
„Nejsou na to připraveni, aby se jich někdo ptal,“ řekl si K. a šel si pro klobouk.

Už na schodech se pánové chtěli do K. zavěsit, ale K. řekl: „Až na ulici, nejsem nemocen.“
Hned před vraty se však do něho zavěsili tak, jak K. ještě nikdy s nikým nešel.
Ramena měli těsně za jeho rameny, paže neohnuté, neboř tak mohli po celé délce obemknout K. paže, za ruce ho popadli školeným, cvičeným hmatem, jemuž nebylo možno se vzepřít.
K. šel mezi nimi napjatý jako struna, všichni tři teď tvořili jednolité těleso, a kdyby někdo rozbil jednoho z nich, byli by na padrť všichni.
Byla to jednota, jakou může tvořit vlastně jen neživá hmota.

I když se mohl jen stěží dívat, jak šli tak těsně vedle sebe, pokoušel se K. několikrát prohlédnout si pod svítilnami své průvodce důkladněji, než bylo možné v přítmí jeho pokoje.
„Snad jsou to tenoroví zpěváci,“ myslel si, jak se díval na těžký lalok pod jejich bradou.
Pocítil hnus z čistotnosti jejich tváří.
Měl takřka před očima, jak si rukou promnuli oční koutky, jak si utřeli horní ret, jak si vydrhli záhyby na bradě.
\[20\]

Když to K. zpozoroval, zastavil se, a proto se zastavili i oni; stáli na okraji volného liduprázdného prostranství, zkrášleného sady.
„Proč poslali právě vás!“ spíše zavolal, než se otázal.
Pánové patrně nevěděli, co odpovědět, čekali, volnou ruku svěšenou, jako čeká ošetřovatel, když si chce nemocný odpočinout.
„Dál nejdu,“ řekl K. na zkoušku. Na to nepotřebovali pánové odpovídat, stačilo, že neuvolnili sevření a pokusili se zvednout K. z místa, ale K. se vzepřel. „Nebudu už potřebovat mnoho síly, vynaložím ji teď všechnu,“ pomyslil si.
Napadlo ho, jak se mouchy usilovně snaží dostat se z lepkavé mucholapky a přitom si vytrhávají nožičky.
„Pánové budou mít těžkou práci.“

Vtom vyšla z jedné ulice, ležící hlouběji, slečna Bürstnerová a stoupala po úzkých schodech nahoru k náměstí.
Nebylo docela jisté, zda je to ona, podobnost byla ovšem velká.
Ale K. ani nezáleželo na tom, zda je to skutečně slečna Bürstnerová, jen si hned uvědomil, že jeho odpor je marný.
Nebylo v tom nic hrdinského, když teď kladl odpor, když teď těm pánům dělal potíže, když se teď v obraně pokoušel využít ještě posledního zákmitu života.
Vykročil, a trochu z té radosti, kterou tím pánům způsobil, se přeneslo i na něho.
Teď mu dovolili, aby určoval směr cesty, a on jej určoval podle cesty, kterou se před nimi ubírala slečna, ne že by ji chtěl dohonit, ne že by ji chtěl co nejdéle vidět, nýbrž jen proto, aby nezapomněl připomenutí, jež mu znamenala.
„To jediné, co teď mohu udělat,“ řekl si a jeho myšlenky utvrzovalo, že jeho kroky a kroky obou průvodců dopadají tak stejnoměrně, „to jediné, co teď mohu udělat, je zachovat si až do konce klidně odvažující rozum.
Vždycky jsem chtěl nabírat ze života plnými hrstmi a k účelu, jejž lze sotva schvalovat.
To nebylo správné.
Mám teď ukázat, že mě nedovedl poučit ani celý rok toho procesu? Mám odejít jako člověk, který nic nechápe? Mám připustit, aby se o mně říkalo, že jsem chtěl proces skoncovat, když začínal, a když teď končí, že jej chci znovu začínat? Nechci, aby se to říkalo.
Jsem povděčen, že mi dali na tuto cestu ty napůl němé, nechápavé pány a že bylo ponecháno mně, mně samotnému, abych řekl, co je třeba.“

Slečna zatím zahnula do postranní ulice, ale K. ji už nepotřeboval a odevzdal se svým průvodcům.
Všichni tři kráčeli teď v plné shodě po mostě, zalitém měsíčním světlem, pánové se teď ochotně podrobovali, sotva se K. trochu pohnul, a když se malinko obrátil k zábradlí, otočili se tam celým tělem i oni.
Voda, jež se v měsíčním světle leskla a čeřila, rozdělovala se kolem ostrůvku, kde se, jakoby k sobě přituleny, kupily listnaté houštiny stromů a keřů.
Pod nimi byly teď neviditelné pískové cesty s pohodlnými lavicemi, na nichž se K. často v létě labužnicky protahoval.
„Vždyť jsem se ani nechtěl zastavit,“ řekl svým průvodcům, zahanben jejich ochotou.
Jeden z nich jako by druhému za zády K. mírně vytýkal, že se zastavil omylem, pak šli dál.
\[21\]

Kráčeli několika stoupajícími ulicemi, kde tu a tam stáli nebo obcházeli strážníci; hned v dálce, hned docela blízko.
Jeden s hustými kníry, s rukou na rukojeti šavle, přistoupil jako s nějakým záměrem ke skupině, která mu připadala poněkud podezřelá.
Pánové se zarazili, strážník jako by užuž otvíral ústa, tu K. pány mocně popostrčil.
Několikrát se opatrně obrátil, zda jim strážník není v patách; když však měli mezi sebou a strážníkem nároží, dal se K. do běhu a pánové museli běžet rovněž, ačkoli sotva popadali dech.

Tak se rychle dostali ven z města, jež se tímto směrem skoro bez přechodu přimykalo k polím.
Malý kamenný lom, opuštěný a pustý, byl poblíž domu ještě docela městského.
Zde se pánové zastavili, buď že to místo bylo od počátku jejich cílem, buď že byli příliš vyčerpáni, aby běželi ještě dál.
Teď pustili K., jenž bez hlesu čekal, smekli cylindry, utírali si kapesníkem pot s čela a rozhlíželi se po lomu.
Všechno bylo zalito měsíčním svitem, jehož přirozenost a klid nejsou dány žádnému jinému světlu.

Pánové se chvíli zdvořile dohadovali, kdo má provést nejbližší úkoly – vypadalo to, jako by dostali své příkazy nerozdílně – a pak přistoupil jeden ke K., svlékl mu kabát, vestu a potom i košili.
K. bezděky zamrazilo, a tu ho ten pán na uklidněnou zlehka poplácal po zádech.
Potom pečlivě složil části oděvu jako věci, kterých se dá ještě použít, i když ne v nejbližší době.
Aby K. neprodléval bez pohybu na nočním vzduchu, který byl přece jen trochu chladný, zavěsil se do něho a trochu s ním chodil sem a tam, zatímco druhý pán se v lomu poohlížel po nějakém vhodném místě.
Když je našel, pokynul a druhý pán tam K. doprovodil. Bylo to blízko u té stěny lomu, kde se těžilo, ležel tam jeden vylomený kámen.
Pánové posadili K. na zem, opřeli ho o kámen a položili mu na něj hlavu.
Třebaže si s tím dali spoustu práce a třebaže se K. všemožně snažil, aby jim napomáhal, byla jeho poloha stále velmi nucená a nevěrohodná.
Jeden z pánů požádal proto druhého, aby mu na chvilku K. přenechal, že ho uloží sám, ale ani pak se to nezlepšilo.
Nakonec ponechali K. v poloze, která ani nebyla nejlepší z poloh, jakých se jim dosud podařilo dosáhnout.
Pak jeden pán rozepjal šosatý kabát a vytáhl z pochvy, jež mu visela na opasku napjatém kolem vesty, dlouhý, tenký řeznický nůž, broušený po obou stranách, podržel jej ve výšce a zkoumal na světle ostří.
Znova začaly ty odporné zdvořilosti, jeden podal nůž přes hlavu K. druhému, ten jej zas vrátil přes hlavu K. zpátky. K. věděl teď docela jistě, že by bylo jeho povinností, aby se sám chopil nože ve chvíli, kdy si jej podávají z ruky do ruky, kdy se nad ním vznáší, aby se jím probodl.
Ale neučinil to, otáčel krkem dosud volným a rozhlížel se.
Nedokázal se dokonale osvědčit, nedovedl odejmout úřadům všechnu práci, odpovědnost za tuto poslední chybu měl ten, kdo mu odepřel zbytek síly, které k tomu bylo třeba.
Utkvěl zrakem na posledním poschodí domu, sousedícího s lomem.
Jako když vyšlehne světlo, rozletěly se tam okenice jednoho okna, jakýsi člověk, slabý a tenký v té dálce a výšce, vyklonil se prudce daleko ven a ještě rozpřáhl ruce do dálky.
Kdo to je? Přítel? Dobrý člověk? Někdo, kdo pociťuje účast? Někdo, kdo chce pomoci? Je sám jediný? Jsou to všichni? Je ještě nějaká pomoc? Jsou námitky, na něž se zapomnělo? Jistěže jsou.
Logika je sice neotřesná, ale člověku, který chce žít, neodolá.
Kde je soudce, jehož nikdy nespatřil? Kde je vysoký soud, k němuž se nikdy nedostal?
Zvedl ruce a roztáhl všechny prsty.

Ale ruce jednoho z pánů sevřely K. hrdlo a druhý mu vrazil nůž do srdce a dvakrát jej tam obrátil.
Hasnoucíma očima viděl ještě K., jak pánové, blízko před jeho obličejem, opírajíce se o sebe tvář vedle tváře, pozorují rozhodnutí.
„Jako pes!“ řekl, bylo to, jako by ho ten stud měl přežít.
