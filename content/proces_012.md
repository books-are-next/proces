---
title: Kapitola sedmá
---

> Advokát – Továrník – Malíř

Jednoho zimního dopoledne – venku bylo pošmourno a padal sníh – seděl K. ve své kanceláři už velmi unaven, ačkoli bylo ještě brzy.
Aby se zbavil aspoň nižších úředníků, přikázal sluhovi už před chvílí, aby nikoho z nich nevpouštěl, že je zaměstnán jakousi větší prací.
Ale místo aby pracoval, otáčel se na své otáčecí židli, posunoval pomalu některé předměty po stole, potom však bezděky nechal celou paži nataženou na desce a seděl bez hnutí se sklopenou hlavou.

Myšlenka na proces ho neopouštěla.
Už několikrát uvažoval, zda by nebylo dobře, kdyby vypracoval obhajobu a podal ji u soudu.
Chtěl v ní stručně vylíčit svůj život a u každé významnější příhody vysvětlit důvody, proč se tak zachoval, zda by své jednání dnes zavrhl či schválil, a z jakých důvodů.
Nebylo sporu, že by bylo výhodnější sepsat takovou obhajobu, než se pouze nechat hájit advokátem, ostatně i jinak pochybným.
Vždyť K. ani nevěděl, co advokát podniká; jistě to není valné, už celý měsíc ho k sobě nepovolal a K.
neměl dojem ani z jediné z dřívějších rozmluv, že by ten člověk mohl pro něho dosáhnout něčeho významného.
Především se ho skoro vůbec na nic neptal.
A zde je přece třeba ptát se na tolik věcí.
Ptát se je to hlavní.
K. měl dojem, jako by se sám dovedl zeptat na všechny otázky, kterých je tu zapotřebí.
Advokát však, místo aby se ptal, mluvil sám nebo seděl mlčky proti němu, nahýbal se trochu nad psací stůl, patrně proto, že byl nedoslýchavý, popotahoval se za chomáček vousů v bradce a klopil oči na koberec, snad právě na to místo, kde K. tenkrát ležel s Lenkou.
Tu a tam dával K. nějaké liché ponaučení, jaké dáváme dětem.
Byly to řeči stejně zbytečně jako nudné a K.
za ně nehodlal v konečném vyúčtování zaplatit ani haléř.
Když se advokátovi zdálo, že ho sdostatek ponížil, začal ho obyčejně zas trochu povzbuzovat.
Vypravoval pak, že už mnoho podobných procesů vyhrál úplně nebo alespoň zčásti.
Procesy, které snad ve skutečnosti nebyly tak nesnadné jako tento, ale zdály se ještě beznadějnější.
Seznam těch procesů má prý tuhle v zásuvce – přitom zaklepal na zásuvku stolu –, spisy však bohužel nemůže ukázat, protože to je úřední tajemství.
Přesto je samozřejmé, že K. bude teď mít prospěch z velkých zkušeností, které on ve všech těchto procesech získal.
Že se ovšem dal hned do práce a první podání je prý už skoro hotovo.
Toto podání je velmi důležité, neboť první dojem, jakým zapůsobí obhajoba, určí pak obvykle průběh celého řízení.
Bohužel, na to musí K. ovšem upozornit, někdy se stává, že první podání u soudu ani nečtou.
Přiloží je prostě ke spisům a připomenou, že výslech a pozorování obžalovaného je prozatím důležitější než všechna podání.
Začne-li žadatel naléhat, podotknou, že před rozhodnutím, jakmile bude sebrán všechen materiál, budou přezkoumány všechny spisy, tedy také toto první podání, ovšem v náležité souvislosti.
Bohužel prý většinou ani to není pravda, první podání se obyčejně založí nebo se úplně ztratí, a i když zůstane zachováno až do konce, sotva se čte, jak se advokát dověděl, ovšem jen z doslechu.
Toho všeho je třeba litovat, není to však zcela bezdůvodné.
Ať K. nezapomíná, že řízení je neveřejné, veřejným se může stát, pokládá-li to soud za nutné, zákon však zveřejnění nepředpisuje.
Proto také jsou soudní spisy, především obžalovací spis, obžalovanému a jeho obhájci nepřístupné, takže se všeobecně neví nebo aspoň ne přesně, proti čemu by se první podání mohlo obracet, a tak může vlastně jen náhodou obsahovat něco, co by mohlo mít význam.
Skutečně výstižná a průkazná podání lze vypracovat teprve později, když při výsleších obžalovaného vyniknou jasněji jednotlivé body obžaloby a jejich odůvodnění nebo když se jich lze dohadovat.
Za takových okolností je obhajoba ovsem ve velmi nepříznivé a svízelné situaci.
Ale i to je záměrné.
Obhajoba totiž není zákonem vlastně dovolena, ale jen trpěna, je dokonce sporné, má-li se příslušné místo v zákoně vykládat aspoň v tom smyslu, že je trpěna.
Přesně vzato, není tedy vůbec žádných advokátů soudem uznaných, všichni, kdo před tímto soudem vystupují jako advokáti, jsou po pravdě jen advokáty pokoutními.
To ovšem neblaze působí na důstojnost celého stavu, a až K. někdy příště půjde do soudních kanceláří, může se podívat na pokoj advokátů, aby to také jednou viděl.
Pravděpodobně se zděsí, jaká společnost se tam schází.
Už těsná, nízká komora, kterou jim vykázali, svědčí o tom, že soud těmito lidmi pohrdá.
Světlo vpadá do komory jen maličkým vikýřem, který je tak vysoko, že kdo se chce podívat ven, musí si nejdřív najít kolegu, aby ho vzal na záda, a ostatně mu přitom hned vrazí do nosu čoud z komína, který je přímo před vikýřem, a začerní mu obličej.
V podlaze komory – jen aby byl uveden ještě jeden doklad pro ty poměry – je už přes rok díra, ne sice tak veliká, aby jí mohl člověk propadnout, ale dost veliká, aby se jednou nohou úplně probořil.
Pokoj advokátů, je na druhé půdě; proboří-li se tedy někdo, visí noha dolů na první půdu, právě do chodby, kde čekají strany.
Není nadsázkou, říká-li se mezi advokáty, že to jsou ostudné poměry.
Stížnosti u správy neměly dosud sebemenší úspěch, zato však je advokátům co nejpřísněji zakázáno, aby dali v pokoji cokoli opravit na svůj náklad.
Ale i to, jak se zachází s advokáty, má svůj důvod.
Soud chce obhajobu co možná vyloučit, vše má spočívat jen a jen na obžalovaném.
Není to v jádru špatné stanovisko, nebylo by však nic pochybenějšího, než kdyby se z toho usuzovalo, že u tohoto soudu není obžalovanému třeba advokátů.
Naopak, u žádného jiného soudu jich není tak zapotřebí jako u tohoto.
Řízení je totiž zpravidla tajné nejen pro veřejnost, ale i pro obžalovaného.
Ovšem jen pokud je to možné, je to však možné v rozsahu velmi značném.
Ani obžalovaný totiž nemá možnost nahlédnout do soudních spisů, a usuzovat z výslechů na spisy, podle nichž se výslechy konají, je velmi svízelné, zvlášť pro obžalovaného, který je přece předpojat a má všelijaké starosti, které ho rozptylují.
Zde se pak uplatňuje obhajoba.
Při výslechu nesmějí být obhájci zpravidla přítomni, proto se musí po výslechu, pokud možno ještě u dveří pokoje, kde se výslech konal, vyptat obžalovaného, o čem byl vyslýchán, a vybrat z těchto často už velmi nejasných zpráv, co se nějak hodí pro obhajobu.
Ale to není nejdůležitější, neboť mnoho se takto nelze dovědět, ačkoli zdatný člověk se také zde, jako všude, doví víc než jiní.
Nejdůležitější jsou přesto advokátovy osobní styky, v nich je hlavní význam obhajoby.
A K. jistě poznal už ze svých vlastních zážitků, že nejnižší organizace soudu není úplně dokonalá, že má zaměstnance, kteří za nedbávají své povinnosti a jsou úplatní, čímž vznikají v přísné nepřístupnosti soudu jisté mezery.
Tudy proniká většina advokátů, zde se podplácí a vyzvídá, a aspoň v dřívějších dobách se dokonce vyskytly případy, že soudní spisy byly ukradeny.
Nedá se popřít, že takto lze na nějakou dobu dosáhnout pro obžalovaného až překvapivě příznivých výsledků, tím se pak ti advokátové všude naparují a lákají nové zákazníky, ale pro další průběh procesu to neznamená buď vůbec nic, anebo nic dobrého.
Skutečnou cenu mají jen poctivé osobní známosti, a to s vyššími úředníky, čímž jsou ovšem míněni jen vyšší úředníci nižších stupňů.
Jen tak lze nějak ovlivnit průběh procesu, zprvu ovšem jen neznatelně, později však stále zřetelněji.
Rozumí se, že to dovede jen málokterý advokát, a tady si K. vybral velmi dobře.
Snad už jenom jeden nebo dva advokáti by se mohli vykázat podobnými styky jako dr.
Huld. Ti se ovšem nestarají o společnost v pokoji advokátů a nemají s ní také nic společného.
Tím důvěrnější je však spojení se soudními úředníky.
Není ani vždy třeba, aby dr.
Huld šel k soudu, čekal v předpokojích vyšetřujících soudců, až náhodou přijdou, a podle toho, jakou mají právě náladu, dosáhl úspěchu většinou jenom zdánlivého, nebo ani toho ne.
Nikoli, vždyť to K. viděl na vlastní oči, úředníci, a mezi nimi hodně vysocí, přicházejí sami, poskytnou ochotně informace, jasné nebo aspoň snadno rozluštitelné, pojednají o tom, jak proces bude v nejbližší budoucnosti probíhat, v ojedinělých případech se dají dokonce přesvědčit a rádi přistoupí na cizí mínění.
Právě po této stránce se jim ovšem nesmí příliš důvěřovati, i když třeba co nejrozhodněji prohlásí, že změnili svůj úmysl ve prospěch obhajoby, mohou jít pak rovnou do své kanceláře a vydají na příští den soudní usnesení, jež obsahuje pravý opak a je snad k obžalovanému ještě přísnější než to, jež chtěli původně vydat a od něhož, jak tvrdili, úplně upus­tili.
Proti tomu se ovšem nelze hájit, neboť co řekli mezi čtyřma očima, bylo řečeno právě jen mezi čtyřma očima a nepřipouští to veřejné závěry, i kdyby se obhájce nemusel i jinak snažit, aby si uchoval přízeň pánů.
Na druhé straně je ovšem také pravda, že ti pánové nenavazují osobní styky s obhájcem, ovšem pouze s obhájcem věci znalým, snad jen z lásky k bližnímu nebo z přátelských citů, že však jsou v jistém smyslu na obhájce také odkázáni.
Zde se právě projevuje nevýhoda soudní organizace, která ustavuje i ve svých počátcích tajný soud.
Úředníkům chybí spojení s obyvatelstvem, pro obyčejné průměrné procesy jsou vybaveni dobře, takový proces probíhá skoro samočinně svou cestou a postačí jej tu a tam trochu popohnat, ve zcela jednoduchých případech však, stejně jako v případech zvlášť nesnadných jsou často bezradní, a protože jsou ustavičně, dnem i nocí sešněrováni svým zákonem, nemají to pravé pochopení pro lidské vztahy, což jim v takových případech hodně chybí.
Pak přicházejí k advokátovi pro radu a za nimi nese sluha spisy, které jsou jindy tak tajné.
Tady u toho okna by byl K. mohl zastihnout už mnoho pánů, od nichž by se toho nikdo vůbec nenadál, jak se přímo zoufale dívají dolů na ulici, zatímco advokát u svého stolu studuje spisy, aby jim mohl dobře poradit.
Právě při takových příležitostech je ostatně vidět, jak velmi vážně berou ti pánové své povolání a jak velice si zoufají nad potížemi, jež vzhledem k svým přirozeným vlastnostem nemohou zdolat.
Ani jinak není jejich postavení snadné, člověk jim nesmí křivdit a považovat jejich postavení za snadné.
Hodnostní pořadí a stupně soudu jdou do nekonečna a ani zasvěcenec tu nedohlédne konce.
Řízení před soudními dvory je však zpravidla tajné i pro nižší úředníky, mohou proto málokdy sledovat v celé úplnosti další průběh případů, které zpracovávají, soudní věc se tedy objeví v jejich zorném poli, aniž často vědí, odkud přichází, a jde dál, aniž se dovědí kam.
Těmto úředníkům uniká tedy poučení, jaké lze čerpat ze studia jednotlivých fází sporu, z konečného rozhodnutí a z jeho důvodů.
Smějí se zabývat jen tou částí procesu, kterou pro ně zákon vymezil, a o všem dalším, tedy o výsledcích své vlastní práce, vědí většinou méně než obhájce, který zpravidla skoro až do konce procesu zůstane s obžalovaným ve styku.
Také po této stránce mohou se tedy dovědět od obhájce mnoho cenného.
Když to všechno K. uváží, může se pak sotva ještě divit, že úředníci jsou podráždění, což se někdy vůči stranám – přesvědčil se o tom jistě každý – projevuje urážlivým způsobem.
Všichni úředníci jsou podrážděni, i když se zdají klidní.
Tím ovšem zvlášť trpí právě ti advokátkové.
Vypravuje se například tato historka, jež působí docela pravdivě.
Jeden starý úředník, hodný tichý pán, celý den a celou noc ustavičně studoval nesnadnou soudní věc, která se stala zejména podáním advokáta velmi spletitou – ti úředníci jsou opravdu pilní jako nikdo jiný. – K ránu pak, po čtyřiadvacetihodinové, pravděpodobně nepříliš úspěšné práci, šel ke vchodu, ukryl se tam a shodil se schodů každého advokáta, který chtěl vejít.
Advokáti se shromáždili u schodů a radili se, co by si měli počít; jednak nemají vlastně nárok, aby byli vpuštěni, nemohou tedy právně proti takovému úředníkovi nic podniknout, a jak víme, musí se také mít na pozoru, aby proti sobě nepopudili úřednictvo.
Naproti tomu však je pro ně ztracen každý den, který nestráví u soudu, a tak jim na tom hodně záleželo, aby se dostali dovnitř.
Konečně se dohodli, že starého pána unaví.
Znovu a znovu posílali advokáta, který vyběhl po schodech nahoru, tam se všemožně, ovšem trpně, bránil a nechal se pak shodit dolů, kde ho kolegové zachytili.
To trvalo asi hodinu, pak se starý pán opravdu unavil, vždyť už také byl vyčerpán noční prací, a vrátil se do své kanceláře.
Ti dole tomu zprvu ne a ne uvěřit, a tak vyslali nejdřív jednoho, aby se podíval za dveře, je-li tam skutečně volno.
Teprve potom vešli a pravděpodobně se neodvážili ani špitnout.
Neboť advokátům – a i nejnepatrnější mají přece o poměrech aspoň částečný přehled – ani zdaleka nepřijde na mysl, aby chtěli u soudu zavádět nebo vymáhat nějaké nápravy, zato však – a to je velmi příznačné – skoro každý obžalovaný, i úplní prosťáčkové, začne hned po zahájení procesu myslet na zlepšovací návrhy a tím často promarní čas a sílu, jichž by se dalo mnohem lépe použít jinak.
Jedině správné je smířit se s danými poměry.
I kdyby bylo možné zlepšit jednotlivosti – to však je nesmyslná pověra –, dosáhlo by se nanejvýš něčeho pro případy budoucí, sobě samému by však člověk nesmírně uškodil, neboť by vzbudil zvláštní pozornost vždy pomstychtivého úřednictva.
Jen nevzbudit pozornost! Chovat se klidně, i když je to člověku sebevíc proti mysli! Snažit se pochopit, že ten velký soudní organismus setrvává věčně v jakési pružné rovnováze, a změníme-li na svém místě něco na vlastní pěst, pod­kopáme si půdu pod nohama a můžeme se sami zřítit, kdežto velký organismus si za tu malou poruchu snadno zjedná náhradu jinde – vždyť všechno je navzájem spojeno – a zůstane beze změny, není-li potom, a to je dokonce pravděpodobně, ještě uzavřenější, ještě bdělejší, ještě přísnější, ještě zlobnější.
Ponechme přece práci advokátovi, místo abychom ji rušili.
Výčitky sice mnoho neprospějí, zejména nelze-li jejich příčinu objasnit v celém jejím dosahu, ale je třeba jen říci, nakolik K. uškodil své věci tím, jak se zachoval ke kancelářskému řediteli.
Toho vlivného muže musíme už skoro škrtnout ze seznamu činitelů, u kterých by se dalo pro K. něco podniknout.
Docela záměrně nedbá ani zběžných zmínek o procesu.
Vždyť ti úředníci jsou v lecčems jako dětí.
Často je lze i věcmi úplně nevinnými, k nimž se ovšem chování K. bohužel nedá počítat, ranit do té míry, že přestanou mluvit i s nejlepšími přáteli, že se od nich odvracejí, když je potkají, a pracují všemožně proti nim.
Potom však, zčistajasna, bez zvláštního důvodu, je lze rozesmát žertíkem, jehož se člověk odváží jen proto, že všechno je zdánlivě beznadějné, a udobřit je.
Vyjít s nimi je zároveň těžké i lehké, tady neplatí žádná zásada.
Někdy skoro udivuje, že jediný průměrný život stačí na to, aby člověk pochytil tolik, že tu může pracovat jakžtakž úspěšně.
Nastávají ovšem i trudné chvíle, jaké má jistě každý, kdy si člověk myslí, že nedosáhl ani toho nejmenšího, kdy se zdá, jako by dobře skončily jen ty procesy, které byly od samého začátku předurčeny, aby skončily dobře – což by se stalo i bez jakékoli pomoci –, kdežto všechny ostatní byly prohrány přes všechno běhání a pachtění, přes všechnu námahu, přes všechny drobné zdánlivé úspěchy, z nichž měl člověk takovou radost.
Potom se ovšem už nic nezdá jisté a bezpečné, a kdyby se nás někdo jaksepatří dotazoval, neodvážili bychom se ani popřít, že jsme procesy, které zdánlivě probíhaly příznivě, přivedli na scestí právě tím, že jsme při nich napomáhali.
I to je určitý druh sebedůvěry, ale pak člověku nic jiného nezbývá.
Takovým záchvatům – jsou to ovšem jen záchvaty, nic víc – jsou advokáti vydáni zejména tehdy, vezme-li se jim náhle z rukou proces, který vedli dost daleko a uspokojivě.
To je patrně to nejhorší, co se advokátovi může stát.
Ne snad že by jim proces odňal obžalovaný, to se nestane snad nikdy, obžalovaný, který si vzal určitého advokáta, musí u něho zůstat, děj se, co děj.
Jak by mohl sám vůbec ještě obstát, když už jednou požádal o pomoc? To se tedy nepřihodí, zato však se někdy stane, že se proces obrátí směrem, kam advokát už za ním nesmí.
Proces a obžalovaný a všechno se advokátovi prostě odejme; pak už nepomohou ani nejlepší styky s úředníky, neboť ti nevědí sami nic.
Proces jen vstoupil do stadia, v němž se už nesmí poskytnout vůbec žádná pomoc, kde jej zpracovávají nedostupné soudní dvory, kde už i obžalovaný je pro advokáta nedostupný.
Člověk pak jednoho dne přijde domů a najde na stole celou tu hromadu podání, jež v té věci vypracoval se vší pílí s nejkrásnějšími nadějemi, vrátili mu je, protože není dovoleno přenášet je do nového procesního stadia, jsou to bezcenné cáry papíru.
Přitom ještě nemusí být proces ztracen, naprosto ne, přinejmenším to není rozhodující důvod pro takovou domněnku, jenže člověk o procesu už nic neví a také se o něm už nic nedoví.
Takové případy jsou naštěstí výjimky, a i kdyby proces K. byl takovým případem, má do takového stadia prozatím ještě daleko.
Zde však je doposud mnoho příležitostí k advokátské práci a bude jich využito, tím si K. může být jist. Jak řečeno, podání není ještě hotovo, to však také nespěchá, daleko důležitější jsou úvodní porady s významnými úředníky, a ty se už konaly.
S nestejným výsledkem, jak je třeba upřímně přiznat.
Bude mnohem lepší neprozrazovat prozatím podrobností, jež by mohly na K. mít jen nepříznivý vliv a vzbudit v něm přehnanou naději nebo přílišnou úzkost, řekněme jen tolik, že se někteří vyslovili velmi příznivě a projevili také velkou ochotu, zato druzí se vyjádřili méně příznivě, než přece jen pomoc neodepřeli.
Výsledek je tedy celkem potěšitelný, jen se z něho nesmějí vyvozovat zvláštní závěry, protože všechna předběžná jednání začínají podobně a teprv vývoj ukáže jejich cenu.
Rozhodně není ještě nic ztraceno, a kdyby se přece jen podařilo získat ještě kancelářského ředitele – za tím účelem byly už podniknuty různé kroky –, bude to celkem – jak říkají chirurgové – čistá rána, a pak lze s důvěrou očekávat další vývoj.

Takových a podobných řečí měl advokát bez konce.
Opakovaly se při každé návštěvě.
Vždycky tu byl nějaký pokrok, nikdy se však nedalo říci, v čem záleží.
Ustavičně se pracovalo na prvním podání, nebylo však nikdy hotovo, což se většinou při nejbližší návštěvě ukázalo jako velká výhoda, poněvadž poslední doba, a to se nedalo předvídat, by byla pro odevzdání velmi nepříznivá.
Podotkl-li K. někdy, zcela uondán těmi řečmi, že ta záležitost přece jen postupuje velmi pomalu, i když přihlédneme ke všem obtížím, dostalo se mu odpovědi, že ta záležitost vůbec nepostupuje pomalu, že by však byla již dál, kdyby se byl K. na advokáta obrátil včas.
To pohříchu opomenul a toto opomenutí mu přinese ještě další nevýhody, nejen časové.

Jediným blahodárným přerušením těchto návštěv byla Lenka, která to vždycky dovedla zařídit tak, že přinesla advokátovi čaj, právě když K. byl přítomen. Pak postávala za K., tvářila se, jako by se dívala, jak se advokát naklání chtivě k šálku, nalévá si čaj a pije, a dovolovala, aby ji K. potají bral za ruku.
Zavládlo naprosté mlčení.
Advokát pil. K. tiskl Lenčinu ruku a Lenka se někdy odvážila pohladit K. něžně po vlasech.
„Ty jsi ještě tady?“ ptal se advokát, když skončil.
„Chtěla jsem uklidit nádobí,“
řekla Lenka, stiskli si ještě naposled ruce, advokát si otřel ústa a s novými silami začal mluvit do K.
Čeho tím chtěl advokát dosáhnout, chtěl ho utěšit, nebo dohnat k zoufalství? K. to nevěděl, byl si však jist, že jeho obhajoba není v dobrých rukou.
Možná že všechno je pravda, co advokát vypravoval, ačkoli bylo vidět, že se chce co nejvíc stavět do popředí a že pravděpodobně nevedl ještě nikdy tak velký proces, jaký je podle jeho názoru proces K. Podezřelé však zůstávaly ty ustavičně zdůrazňované osobní styky s úředníky.
Což je tak jisté, že se jich tu využívá výhradně v K.
prospěch? Advokát nikdy neopomenul podotknout, že jde jen o podřízené úředníky, tedy o úředníky ve velmi závislém postavení, a určité obraty v procesu mohly být pravděpodobně významné pro jejich postup v úřadě.
Používají snad advokáta k tomu, aby dosahoval takových obratů, pro obžalovaného ovšem vždy nepříznivých? Snad si tak nepočínají v každém procesu, jistě, to není pravděpodobné, asi jsou zase i procesy, ve kterých advokátovi za jeho služby poskytnou výhody, neboť jim přece musí záležet na tom, aby jeho pověst neutrpěla.
Mají-li se však věci opravdu takto, jak by zasáhli v K.
procesu, který je, jak prohlašuje advokát, procesem velmi nesnadným, tedy významným, a hned zpočátku vzbudil u soudu velkou pozornost? Nemůže být mnoho pochyb o tom, co udělají.
Příznaky lze spatřovat už v tom, že první podání není pořád ještě hotovo, ačkoli proces trvá už měsíce, a že všechno je podle advokátových údajů v počátcích, což je ovšem velmi vhodné k tomu, aby obžalovaný byl ukolébán a udržován v bezmoci, a pak byl najednou zaskočen rozhodnutím nebo aspoň oznámením, že vyšetřování skončené v jeho neprospěch bylo postoupeno vyšším úřadům.

Bylo nezbytně třeba, aby K. zasáhl sám. Právě když byl velmi unaven, jak tohoto zimního dopoledne, kdy mu všechno mimoděk táhlo hlavou, nemohl se ubránit tomuto přesvědčení.
Pohrdání, jež dříve choval k procesu, nemělo teď už smysl.
Kdyby byl na světě sám, mohl by tím procesem snadno pohrdat, ačkoli je ovšem také jisté, že by pak k procesu vůbec nedošlo.
Teď už ho však strýc za­táhl k tomu advokátovi, byly tu také rodinné ohledy; jeho postavení nebylo už zcela nezávislé na průběhu procesu, sám se neopatrně s jakýmsi nevysvětlitelným zadostučiněním zmínil o procesu některým známým, jiní se o něm dozvěděli neznámo jak, vztah k slečně Bürstnerové jako by kolísal podle stavu procesu – zkrátka, stěží měl ještě na vybranou, má-li proces podstoupit nebo jej odmítnout, byl v tom až po krk a musel se bránit.
Byl-li unaven, pak to byla chyba.

Zatím neměl důvod, aby si dělal přehnané starosti.
K. se v bance dovedl v poměrně krátké době dopracovat k svému vysokému postavení a obstát v něm, všemi uznáván, teď jen bylo třeba, aby schopnosti, jež mu to umožnily, uplatňoval trochu v procesu, a potom nepochybně všechno dobře skončí.
Mělo-li se něčeho dosáhnout, bylo především třeba hned zpočátku zavrhnout každé pomyšlení, že by mohl být něčím vinen.
Nebylo žádné viny.
Proces nebyl nic jiného než velký obchod, jaký už častokrát sjednal ve prospěch banky, obchod, ve kterém zpravidla číhají lecjaká nebezpečí, jež je třeba odvrátit.
Právě proto si nesmí zahrávat s myšlenkami na nějakou vinu, nýbrž musí se co nejvíc držet myšlenky na vlastní prospěch.
Z tohoto hlediska je také nezbytné, aby advokátovi velmi brzo odňal zastupování, nejlépe ještě dnes večer.
Je to sice podle advokátova vyprávění něco neslýchaného a pravděpodobně velmi urážlivého, ale K. nemůže strpět, aby se jeho úsilí v procesu setkávalo s překážkami, jež snad způsobuje jeho vlastní advokát.
Jakmile se však advokáta zbaví, musí ihned odevzdat podání a co možná každý den naléhat, aby k němu bylo přihlédnuto.
K tomu ovšem nepostačí, aby K. seděl na chodbě jako ostatní a dal si klobouk pod lavici.
On sám nebo ženy kolem něho nebo jiní poslové musí den co den doléhat na úředníky a přinutit je, aby se přestali dívat mříží na chodbu, aby se posadili ke stolu a studovali podání K. Od tohoto úsilí se nesmí upustit, všechno se musí organizovat a kontrolovat, soud konečně jednou narazí na obžalovaného, který dovede obhájit své právo.

I když si K. troufal vykonat to všechno sám, zdolávaly ho nesnáze, jak vypracovat podání.
Dříve, ještě tak před týdnem, dovedl si pomyslet jen s pocitem studu, že by jednou mohl být nucen sepsat takové podání sám; že by to mohlo být i nesnadné, na to ani nepomyslel.
Vzpomínal si, jak jednou dopoledne, když byl právě zavalen prací, náhle všechno odstrčil stranou a chopil se psacího bloku, aby zkusmo načrtl kostru takového podání, kterou by pak mohl třeba dát těžkopádnému advokátovi, a jak se právě v tom okamžiku otevřely dveře ředitelovy pracovny a s hlučným smíchem vešel náměstek ředitele.
Bylo to tehdy pro K. velmi trapné, ačkoli se náměstek ředitele pochopitelně nesmál podání, o němž vůbec nevěděl, nýbrž nějakému burzovnímu vtipu, který právě zaslechl, vtipu, k němuž byla nutná kresba, aby se mu porozumělo, a tu teď náměstek, skláněje se nad stůl, provedl tužkou, kterou vzal K. z ruky, na psacím bloku, určeném pro podání.

Dnes už K. nevěděl, co je stud, podání muselo být sepsáno.
Nenajde-li pro ně čas v kanceláři, což je velmi pravděpodobné, bude je muset napsat doma po nocích.
Kdyby nestačily ani noci, bude si muset vzít dovolenou.
Jen se nezastavit v půli cesty, to je úplně nesmyslné nejen v obchodě, nýbrž vždy a všude.
Podání znamená ovšem práci téměř nekonečnou.
Není ani třeba, aby člověk měl zvlášť úzkostlivou povahu, a přece může snadno dospět k přesvědčení, že není možné, aby podání vůbec kdy vypracoval.
Ne že by byl líný či úskočný jako advokát, jemuž nemohlo nic jiného bránit, aby je vypracoval, nýbrž proto, že neznal obžalobu, dokonce ani možnosti jejího dalšího rozšíření, a nezbývalo mu, než aby se rozpomenul na celý život s jeho nejpodrobnějšími skutky a událostmi, aby jej vylíčil a přezkoumal ze všech stran.
A jak je smutná taková práce.
Snad by byla vhodná k tomu, aby jednou, až ho dají do výslužby, zaměstnávala zdětinštělého ducha a pomáhala mu trávit dlouhé dny.
Ale teď, kdy K. potřebuje všechny myšlenky k své práci, kdy každá hodina, po kterou je ještě na vzestupu a ohrožuje už i náměstka ředitele, míjí až příliš rychle a kdy K. chce svých krátkých večerů a nocí užívat jako mladý člověk, teď má začít a sepisovat podání.
Jeho úvahy ho opět roztesknily.
Skoro bezděky, jen aby s tím skoncoval, nahmatal prstem tlačítko elektrického zvonku, který vedl do předpokoje.
Jak je smáčkl, vzhlédl k nástěnným hodinám.
Bylo jedenáct, celé dvě hodiny, nekonečnou, drahocennou dobu prosnil a byl ovšem ještě malátnější než předtím.
A přece ten čas nebyl ztracen, dospěl k rozhodnutím, která mohla být cenná.
Sluhové přinesli kromě rozličné pošty dvě navštívenky pánů, kteří už čekali na K. drahnou chvíli.
Byli to velmi významní zákazníci banky, vlastně se mělo učinit všechno, aby čekat nemuseli.
Proč přišli v tak nevhodnou chvíli, proč, tak se asi zase ptali ti pánové za zavřenými dveřmi, používá pilný K. nejlepší obchodní doby na soukromé záležitosti? Znaven tím, co dosud bylo, a znaven čekaje na to, co teď bude, K. vstal, aby přijal prvního z pánů.

Byl to pomenší čilý továrník, jejž K. dobře znal. Litoval, že K. vyrušil v důležité práci, a K.
zas litoval, že nechal továrníka tak dlouho čekat.
Ale již to politování vyslovil tak mechanicky a s téměř falešným důrazem, že by si toho továrník určitě všiml, kdyby nebyl úplně zaujat svou obchodní záležitostí.
Místo toho vytahoval chvatně z kapes účty a tabulky, rozkládal je před K., vysvětloval různé položky, opravil malou početní chybu, které si povšiml při tom zběžném prohlížení, připomněl K., že s ním asi před rokem sjednal podobný obchod, zmínil se mimochodem, že se tentokrát o ten obchod uchází kterási jiná banka a je ochotna k největším obětem, a umlkl nakonec, aby vyslechl, co o tom soudí K. Ten zpočátku opravdu pozorně sledoval, co továrník říká, myšlenka na důležitý obchod zaujala i jeho, jenže bohužel nikoli natrvalo, brzo přestal poslouchat, potom ještě chvilku přikyvoval, když továrník něco řekl zvýšeným hlasem, konečně nechal i toho, díval se jen na tu holou hlavu skloněnou nad papíry a ptal se sám sebe, kdy továrník konečně pozná, že celá jeho řeč byla marná.
Když teď továrník umlkl, myslel K. zprvu opravdu, že ustal v řeči proto, aby mu umožnil se přiznat, že není schopen poslouchat.
Jen s lítostí pak poznal podle napjatého pohledu továrníka, který byl patrně připraven na všemožné námitky, že se v obchodní poradě musí pokračovat.
Sklonil tedy hlavu, jako by to byl rozkaz, a začal tužkou pomalu přejíždět sem a tam po listinách, občas ustal a hleděl strnule na nějaké číslo.
Továrník tušil námitky, snad ta čísla opravdu neměla konečnou platnost, snad nebyla rozhodující, továrník zakryl papíry rukou, přisedl si docela blízko ke K. a začal mu znovu povšechně vykládat o tom obchodu.
„Je to těžká věc,“
řekl K., ohrnul rty a klesl bezvládně na postranní opěradlo, protože ty papíry, jediná pochopitelná věc, byly zakryty.
Dokonce jen chabě vzhlédl, když se otevřely dveře ředitelovy kanceláře a objevil se tam ředitelův náměstek, ne docela jasně, ale jakoby za gázovým závojem.
K. si tím nelámal hlavu, sledoval jen bezprostřední účinek, který byl pro něho velmi potěšitelný.
Neboť továrník se ihned vymrštil ze židle a spěchal náměstkovi vstříc.
Ale K. by si byl přál, aby jeho kroky byly ještě desetkrát rychlejší, neboť se obával, že by náměstek mohl zase zmizet.
Byla to zbytečná obava, pánové se setkali, podali si ruce a vykročili společně k psacímu stolu K. Továrník si stěžoval, že se u prokuristy setkal s tak malou ochotou k tomu obchodu, a ukázal na K., který se zase sklonil nad papíry, jak na něho náměstek pohlédl.
Když se pak oba opírali o psací stůl a továrník se snažil získat náměstka, bylo K., jako by nad jeho hlavou vyjednávali o něm samém dva muži, které si představoval přehnaně velké.
Zvolna a opatrně vzhlédl a snažil se očima vyzvědět, co se děje nad ním, vzal s psacího stolu, aniž tam pohlédl, jeden z papírů, položil jej na dlaň, pomalu jej zvedal nahoru k pánům a zároveň se postavil.
Nemyslel přitom na nic určitého, jednal tak jen proto, že cítil, že se tak musí zachovat, až jednou dokončí své velké podání, jež ho úplně ospravedlní.
Náměstek ředitele, který se účastnil hovoru velmi pozorně, podíval se jen zběžně na list, nečetl ani, co je na něm psáno, neboť co se prokuristovi zdálo důležité, bylo jemu nedůležité, vzal papír K. z ruky, řekl: „Děkuji, vím už všechno,“ a položil jej klidně zase zpátky na stůl.
K. na něho s trpkostí kradmo pohlédl.
Ale náměstek si toho nevšiml, nebo jestli si toho všiml, mohlo to být pro něho jen povzbuzení, občas se hlasitě zasmál, jednou uvedl továrníka pohotovou odpovědí do zřejmých rozpaků, z těch ho však rázem vyvedl tím, že namítl něco sám sobě, a konečně ho pozval, aby s ním šel naproti do jeho kanceláře, kde by mohli věc dojednat.
„Je to velmi důležitá záležitost,“ řekl továrníkovi, „to úplně uznávám.
A panu prokuristovi“ – i při této poznámce mluvil vlastně jen k továrníkovi – „bude jistě milé, když mu to odejmeme.
Ta záležitost potřebuje, aby se rozvážila v klidu.
Zdá se však, že on je dnes přetížen, a pak také na něho už celé hodiny čeká v předpokoji několik lidí.“
K. se dovedl ovládnout právě natolik, aby se odvrátil od náměstka a zaměřil svůj přívětivý, ale strnulý úsměv jen k továrníkovi, jinak vůbec nezasáhl, opřel se, trochu předkloněn, oběma rukama o psací stůl jako příručí za pultem a díval se, jak oba pánové pokračují v rozhovoru, berou doklady se stolu a mizejí v ředitelské kanceláři.
Ve dveřích se továrník ještě otočil, řekl, že se ještě neloučí, že panu prokuristovi samozřejmě podá zprávu, jak rozmluva dopadla, a že mu chce také říci ještě nějakou jinou maličkost.

Konečně byl K. sám. Ani ho nenapadlo, aby k sobě pustil nějakého jiného návštěvníka, a jen nejasně si uvědomoval, jak je to příjemné, když ti lidé venku myslí, že pořád ještě vyjednává s továrníkem, a proto k němu nikdo nemůže vejít, ani sluha.
Došel k oknu, posadil se na pažení, držel se jednou rukou kliky a díval se ven na náměstí.
Sníh stále ještě padal, ještě se vůbec nevyjasnilo.

Dlouho tak seděl a nebyl si ani vědom, co mu vlastně dělá starosti, jen občas se trochu polekaně podíval přes rameno směrem k předpokoji, neboť se mylně domníval, že odtud zaslechl nějaký šelest.
Protože však nikdo nepřicházel, uklidnil se trochu, Šel k umývadlu, omyl se studenou vodou a vrátil se s volnější hlavou na své místo u okna.
Rozhodnutí, že vezme obhajobu do vlastních rukou, připadalo mu teď závažnější, než původně myslel.
Dokud přenášel celou tíhu obhajoby na advokáta, proces ho přece postihl jen málo, K. jej pozoroval z dálky, proces se ho bezprostředně nedotýkal, K. se mohl podívat, jak se jeho věci mají, kdykoli se mu zachtělo, ale mohl se také zase stáhnout zpátky, kdykoli se mu zachtělo.
Teď však, až povede svou obhajobu sám, musí se – aspoň na chvíli – vydat soudu zcela a nadobro, je sice pravda, že výsledkem bude později úplné osvobození, vyslovené s konečnou platností, aby toho však dosáhl, musí se prozatím rozhodně vystavit daleko většímu nebezpečí než dosud.
Kdyby o tom chtěl pochybovat, mohlo ho dnešní setkání s náměstkem a s továrníkem sdostatek poučit o opaku.
Jak to tu jen seděl, úplně omámen už pouhým rozhodnutím, že se bude hájit sám? Jaké to však bude potom? Jaké dni ho čekají? Najde cestu, která tím vším vede k dobrému konci? Neznamená pečlivá obhajoba – a nic jiného vůbec nemá smysl –, neznamená pečlivá obhajoba zároveň nutnost, aby se co možná stranil všeho ostatního? Přečká to se zdarem? A jak to má provést, aby to prošlo v bance? Vždyť nejde jen o podání, k tomu by snad stačila dovolená, ačkoli by právě teď bylo velmi odvážné žádat o dovolenou, jde přece o celý proces, jehož konce nelze dohlédnout.
Jaká překážka je tu najednou vržena do jeho životní dráhy!

A teď má pracovat pro banku? – Zadíval se na psací stůl. – Teď má k sobě vpustit strany a jednat s nimi? Zatímco se jeho proces odvíjí dál, zatímco tam nahoře na půdě sedí soudní úředníci nad spisy toho procesu, má se starat o obchody a zájmy banky? Což to nevypadá jako trápení na mučidlech, jež soud vyřkl a jež souvisí s procesem a provází jej? Copak by snad v bance přihlédli k jeho zvláštnímu rozpoložení, až by posuzovali jeho práci? Nikdo a nikdy.
Docela neznámý jeho proces sice není, i když ještě není zcela jasné, kdo o něm ví a kolik toho ví.
Až k náměstkovi ředitele se však ty řeči snad dosud nedostaly, jinak by přece bylo už jasně vidět, jak toho bez jakékoli kolegiálnosti a lidskosti využívá proti K. A ředitel? Ten je K. rozhodně nakloněn, a kdyby se o procesu dověděl, chtěl by asi K. všemožně ulehčit, pokud by záleželo na něm, ale jistě by s tím neprorazil, neboť teď, kdy protiváha, kterou K. až dosud představoval, začíná slábnout, ředitel víc a víc podléhá vlivu náměstka, který ostatně využívá i jeho choroby, aby posílil svou vlastní moc.
\[13\] V co může tedy K. doufat? Snad oslabuje takovými úvahami svou odolnost, ale přece jen je třeba, aby se člověk neoddával klamu a viděl vše tak jasně, jak je to v dané chvíli možné.

Bez zvláštního důvodu, jen aby se zatím ještě nemusel vrátit k psacímu stolu, otevřel okno.
Dalo se otevřít jen ztěžka, musel otočit klikou oběma rukama.
Potom vnikala dokořán otevřeným oknem do pokoje mlha smíšená s kouřem a naplnila jej lehkým pachem jako po spálenině.
Také několik sněhových vloček zavál vítr dovnitř.
„Ošklivý podzim,“ řekl za K. továrník, který přicházel od náměstka a nepozorovaně vešel do místnosti.
K. přikývl a díval se neklidně na továrníkovu aktovku, odkud továrník teď asi vytáhne své papíry, aby K. oznámil, jaký výsledek mělo jednání s náměstkem.
Továrník však sledoval pohled K., poklepal na aktovku a řekl: „Chcete slyšet, jak to dopadlo.
Tady v aktovce si nesu skoro už hotové ujednání.
Roztomilý člověk, ten váš náměstek, ale nebezpečný ažaž.“
Zasmál se, potřásl K. rukou a chtěl rozesmát i jej.
Ale K. se teď zase zdálo podezřelé, že mu továrník nechce ukázat papíry, a na jeho poznámce neshledával nic směšného.
„Pane prokuristo,“ řekl továrník, „vy asi trpíte tím počasím.
Vypadáte dnes tak sklesle.“
„Ano,“ řekl K. a sáhl si rukou na čelo, „bolestí hlavy, rodinné starostí.“
„Ovšem,“ řekl továrník, byl to člověk věčně pospíchající a nedovedl nikoho klidně vyslechnout, „každý máme svůj kříž.“
K. postoupil bezděky o krok ke dveřím, jako by chtěl továrníka vyprovodit, ten však řekl: „Měl bych pro vás, pane prokuristo, ještě zprávičku.
Obávám se velice, že vás tím možná právě dnes obtěžuji, ale byl jsem v poslední době u vás už dvakrát a pokaždé jsem zapomněl.
Ale jestli to odložím ještě jednou, ztratí to asi všechen smysl.
To by však bylo škoda, neboť mé sdělení není snad přece jen docela bez ceny.“
Než mohl K. odpovědět, přistoupil továrník těsně k němu, poklepal mu prstem zlehka na prsa a řekl tiše: „Máte nějaký proces, že ano?“
K. ucouvl a hned zvolal: „To vám řekl náměstek!“ „Ale ani zdání,“ řekl továrník, „odkudpak by to mohl náměstek vědět?“ „A vy?“ zeptal se K. už daleko klidněji.
„Dovím se tu a tam něco od soudu,“ řekl továrník, „právě toho se týká věc, kterou jsem vám chtěl povědět.“
„Tolik lidí je s tím soudem ve spojení!“ řekl K. se sklopenou hlavou a dovedl továrníka k psacímu stolu.
Posadili se zas jako předtím a továrník řekl: „Nepovím vám toho bohužel mnoho.
Ale v takových věcech nemá člověk zanedbat ani nejmenší maličkost.
Mimoto bych vám rád nějak pomohl, i kdyby má pomoc byla sebenepatrnější.
Byli jsme přece až dosud v přátelských obchodních stycích, že ano? Tak tedy.“
K. se chtěl omluvit za své chování při dnešní poradě, ale továrník nestrpěl, aby ho přerušil, posunul si aktovku vysoko pod paži, aby ukázal, že má naspěch, a pokračoval: „O vašem procesu vím od jistého Titorelliho.
Je to malíř, Titorelli je jen jeho umělecké jméno, jeho pravé jméno vůbec ani neznám.
Přichází už několik let občas do mé kanceláře a pokaždé přinese nějaké obrázky, a já mu za ně dám – je to skoro žebrák – nějakou almužnu.
Jsou to ostatně docela hezké obrázky, vřesoviště a podobné krajinky.
Šlo to mezi námi docela hladce a už jsme si na to oba zvykli.
Jednou se však ty návštěvy opakovaly přece jen příliš rychle za sebou, já mu to vytkl, dostali jsme se do řeči, zajímalo mě, jak se může uživit pouhým malováním, a tu jsem se s úžasem dověděl, že si vydělává hlavně malováním podobizen.
Že prý pracuje pro soud.
Pro jaký soud? ptal jsem se ho.
A teď mi vypravoval o tom soudu.
Jistě si dovedete představit, jak jsem se jeho vyprávění podivil.
Kdykoli od té doby přijde, slyším nějaké novinky od toho soudu a tak do toho pomalu trochu vnikám.
Titorelli je ovšem mluvka a často ho musím zarazit, nejen proto, že jistě taky lže, ale především i proto, že se obchodník jako já, který se skoro hroutí pod vlastními obchodními starostmi, nemůže také ještě bůhvíjak starat o cizí věci.
Ale to jen mimochodem.
Snad by vám – to mě teď napadlo – mohl být Titorelli trochu nápomocen, zná mnoho soudců, a i kdyby snad sám neměl příliš velký vliv, mohl by vám poradit, jak by se dalo na všelijaké vlivné lidi vyzrát.
I kdyby ty jeho rady neměly samy o sobě žádný zvláštní význam, předpokládám, že pro vás bude velmi důležité, abyste se je dověděl.
Vždyť vy jste skoro advokát.
Vždycky říkám: Prokurista K. je skoro advokát.
Ó, nemám nejmenší obavy o váš proces.
Půjdete teď k tomu Titorellimu? Na mé doporučení jistě udělá, co bude moci.
Opravdu myslím, že byste si tam měl zajít.
Rozumí se, že to nemusí být dnes, ale jednou, příležitostně.
Ovšem tím – to bych ještě chtěl podotknout –, že vám dávám tuto radu já, nejste ani trochu zavázán, abyste k Titorellimu skutečně zašel.
Ne, jestli si myslíte, že se bez Titorelliho obejdete, bude jistě lépe, když ho úplně vynecháte.
Snad máte už zcela přesný plán a Titorelli by jej mohl porušit.
Pak ovšem k němu rozhodně nechoďte! Také to jistě stojí trochu přemáhání, má-li si člověk dát radit od takového chlapíka.
Nu, jak chcete.
Zde je doporučení a zde adresa.“

K. vzal zklamaně psaní a strčil je do kapsy.
I v nejpříznivějším případě byla výhoda, kterou mu doporučení mohlo přinést, nepoměrně menší než škoda, jež záležela v tom, že továrník ví o jeho procesu a že malíř tu zprávu rozšíří dál.
Stěží se dovedl přimět, aby továrníkovi, který už šel ke dveřím, několika slovy poděkoval.
„Zajdu tam,“ řekl, když se u dveří loučil s továrníkem, „nebo mu napíšu, aby někdy přišel ke mně do kanceláře, protože jsem teď velmi zaměstnán.“
„Vždyť jsem věděl,“ řekl továrník, „že najdete nejlepší východisko.
Myslel jsem ovšem, že se raději vyhnete tomu, abyste zval do banky někoho takového, jako je Titorelli, a mluvil s ním tady o svém procesu.
A také se ani nehodí dávat z rukou dopisy takovým lidem.
Ale jistě jste si všechno promyslel a víte, co můžete dělat.“
K. přikývl a provázel továrníka ještě předpokojem.
I když byl navenek klidný, velmi ho to polekalo; že napíše Titorellimu, řekl vlastně jen proto, aby továrníkovi nějak ukázal, že si váží jeho doporučení a že hned uvažuje o možnostech, jak se s Titorellim sejít, ale kdyby pokládal Titorelliho pomoc za něco cenného, neváhal by také a skutečně by mu napsal.
Že by z toho však mohlo vzniknout pro něho nebezpečí, to rozpoznal teprve z továrníkovy poznámky.
Což se opravdu může už tak málo spolehnout na svůj rozum? Když by byl schopen jednoznačným dopisem pozvat pochybného člověka do banky proto, aby ho požádal o radu ve svém procesu, jen dveřmi oddělen od náměstka, není snad potom možné a dokonce velmi pravděpodobné, že přehlíží i jiná nebezpečí nebo že se do nich přímo řítí? Pokaždé nestojí někdo vedle něho, aby ho varoval.
A právě teď, kdy by měl sebrat všechny síly, právě teď se vynořují pochyby o jeho vlastní bdělosti, které mu až dosud byly cizí.
Začnou snad teď také v procesu těžkosti, jaké má, když musí vyřídit svou práci v kanceláři?
Teď ovšem už vůbec nechápal, jak bylo možné, že chtěl Titorellimu napsat a pozvat ho do banky.

Vrtěl ještě nad tím hlavou, když k němu přistoupil sluha a upozornil ho na tři pány, kteří tam v předsíni sedí na lavici.
Čekali už dlouho, aby byli vpuštěni ke K. Teď povstali, když sluha mluvil s K., a každý chtěl využít vhodné příležitosti, aby se dostal ke K. dřív než ostatní.
Když k nim byli v bance tak nešetrní, že je zde v čekárně nechali ztrácet čas, nechtěli už sami mít nejmenší ohledy.
„Pane prokuristo,“ spustil už jeden z nich.
Ale K. si dal od sluhy přinést zimník a řekl všem třem pánům, zatímco sluha mu pomáhal do kabátu: „Promiňte, pánové, nemám teď bohužel kdy, abych vás přijal.
Opravdu vás prosím za prominutí, ale mám teď vyřídit naléhavou obchodní pochůzku a musím hned odejít.
Viděli jste přece sami, jak dlouho jsem byl zdržen.
Byli byste tak laskavi a přišli zítra nebo kdykoli jindy? Nebo si snad o tom promluvíme telefonicky? Nebo byste mi snad teď stručně řekli, oč jde, a já vám pak pošlu podrobnou písemnou odpověď.
Nejlépe by ovšem bylo, kdybyste přišli jindy.“
Tyto návrhy vzbudily u pánů, kteří nahlédli, že čekali úplně nadarmo, takový úžas, že se na sebe zadívali beze slova.
„Račte tedy být srozuměni?“ zeptal se K. a obrátil se k sluhovi, který mu teď přinesl i klobouk.
Otevřenými dveřmi pokoje bylo vidět, jak venku padá sníh daleko hustěji.
K. si proto vyhrnul límec u zimníku a zapnul si jej vysoko pod krkem.

Vtom právě vyšel z vedlejšího pokoje náměstek, a když viděl, jak K. v zimníku vyjednává s pány, usmál se a zeptal se: „Vy teď odcházíte, pane prokuristo?“ „Ano,“ řekl K. a napřímil se, „mám obchodní pochůzku.“
Ale náměstek se už obrátil k pánům.
„A pánové?“ ptal se.
„Myslím, že čekají už dlouho.“
„Už jsme se dohodli,“ řekl K. Ale pánové se teď už nedali zadržet, shlukli se kolem K. a prohlásili, že by tu nečekali celé hodiny, kdyby jejich záležitosti nebyly důležité a kdyby je nebylo třeba projednat hned teď, a to zevrubně a mezi čtyřma očima.
Náměstek je chvíli poslouchal, díval se také na K., který držel klobouk v ruce a občas s něho setřel nějaké smítko, a řekl pak: „Pánové, tady je přece velmi snadné východisko.
Chcete-li se spokojit se mnou, rád převezmu jednání za pana prokuristu.
Ovsemže se vaše záležitosti musí projednat ihned.
Jsme obchodníci jako vy a dovedeme si náležitě vážit času obchodníků.
Je libo sem ke mně?“
A otevřel dveře, jež vedly k předpokoji jeho kanceláře.

Jak si jen náměstek dovede přivlastnit všechno, čeho se teď K. musí z nezbytí vzdát! Nevzdává se však K. větších hodnot, než je nezbytně třeba? Zatímco běží s neurčitými, a jak si musí přiznat, velmi nepatrnými nadějemi k nějakému neznámému malíři, utrpí zde jeho vážnost nenapravitelnou újmu.
Bylo by rozhodně lépe, kdyby zase svlékl zimník a získal si znovu aspoň ty dva pány, kteří určitě ještě čekají vedle.
K. by se o to snad také pokoušel, kdyby teď nezahlédl ve své kanceláři náměstka, jak hledá něco na stojanu s knihami, jako by to byl jeho vlastní stojan.
Když se K. rozčileně přiblížil ke dveřím, náměstek zvolal: „Ach, vy jste ještě neodešel!“ Obrátil se k němu tváří, bylo vidět, že rýhy v ní svědčí nikoli o stáří, nýbrž o síle, a dal se hned zas do hledání.
„Hledám opis jedné smlouvy,“ řekl, „který je prý u vás, jak tvrdí zástupce firmy.
Nepomohl byste mi hledat?“ K. postoupil o krok, ale náměstek řekl: „Děkuji, už jsem to našel,“
a vrátil se zas do své kanceláře s velkým stohem spisů, v němž byl nejen opis smlouvy, ale určitě i mnoho jiných spisů.

„Teď na něho nestačím,“
řekl si K., „jakmile však budou mé osobní nesnáze odstraněny, pak on bude na mou věru první, kdo to pocítí, a to co možná perně.“
Poněkud uklidněn touto myšlenkou, přikázal sluhovi, který mu již dlouho otvíral dveře na chodbu, aby ve vhodnou chvíli oznámil řediteli, že je na obchodní pochůzce, a odešel z banky, téměř šťasten, že se může po nějakou dobu úplněji věnovat své záležitosti.

Zajel hned k malíři, který bydlel na předměstí, jež leželo na docela opačném konci města než předměstí, kde byly soudní kanceláře.
Tato končina byla ještě chudší, domy ještě temnější, ulice plné špíny, která pomalu plavala na roztálém sněhu.
V domě, kde bydlel malíř, bylo otevřeno jen jedno křídlo velkých vrat, pod druhým křídlem byl ve zdi prolomen otvor, odkud se právě ve chvíli, kdy se K. blížil, vyvalila nějaká odporná, žlutá kouřící tekutina, před níž prchalo několik krys do nedaleké stoky.
Na zemi dole u schodů leželo malé děcko na břiše a plakalo, ale bylo je sotva slyšet, protože se z klempířské dílny na protější straně průjezdu ozýval ohlušující lomoz.
Dveře dílny byly otevřeny, tři tovaryši stáli v půlkruhu kolem kusu plechu a bušili do něho kladivy.
Velký plát bílého plechu, který visel na zdi, vrhal bledé světlo, jež pronikalo mezi dvěma tovaryši a osvětlovalo tváře a pracovní zástěry.
K. se jen zběžně rozhlédl, chtěl to zde skončit co nejdřív, chtěl si jen několika slovy prozkoumat toho malíře a vrátit se pak ihned do banky.
Bude-li zde mít aspoň docela ne patrný úspěch, může to ještě mít blahodárný vliv na jeho dnešní práci v bance.
Ve třetím poschodí musel zvolnit krok, úplně mu docházel dech, schody i poschodí byly nezvykle vysoké a malíř prý bydlel docela nahoře v podkroví.
Byl tu také velmi těžký vzduch, dům neměl obvyklé schodiště, úzké schody byly po obou stranách sevřeny zdmi a v nich se jen tu a tam téměř docela nahoře zablýsklo okénko.
Když se K. na chvilku zastavil, vyběhlo právě z jednoho bytu několik děvčátek a se smíchem pospíchalo po schodech nahoru.
K. stoupal za nimi, dohonil jednu z dívek, která klopýtla a opozdila se za ostatními, a zeptal se jí, když stoupali vedle sebe: „Bydlí tu malíř Titorelli?“ Dívka, sotva třináctiletá, trochu přihrblé děvče, do něho šťouchla loktem a úkosem na něho pohlédla.
Ani její mládí, ani její tělesná vada nemohla zabránit, aby nebyla už nadobro zkažená.
Ani se neusmála, jen se na K. dívala vážným, pronikavým, vyzývavým pohledem.
K. se tvářil, jako by si nevšímal jejího chování, a ptal se: „Znáš malíře Titorelliho?“ Přikývla a zeptala se teď sama: „Co od něho chcete?“ K. se zdálo výhodné, aby se rychle o Titorellim ještě trochu informoval: „Chci se dát od něho malovat,“ řekl.
„Dát malovat?“ zeptala se, otevřela ústa dokořán, zlehka napřáhla proti K. ruku, jako by řekl něco zvlášť překvapujícího nebo nevhodného, nadzvedla si oběma rukama svou beztoho velmi krátkou sukničku a běžela, co jen mohla, za ostatními děvčaty, jejichž křik se už nezřetelně ztrácel ve výši.
Ale již na nejbližším ohbí schodů je K. zase všechny potkal.
Hrbatá jim patrně řekla, co má K. v úmyslu, a tak na něho čekaly.
Stály po obou stranách schodů, tiskly se ke zdi, aby K. mohl mezi nimi pohodlně projít, a přihlazovaly si zástěry.
Všechny tváře, právě tak jako celý ten špalír, byly směsí dětskosti a zvrhlosti.
Nahoře v čele dívek, jež se se smíchem shlukly teď za K., byla hrbatá, která se ujala vedení.
Díky jí našel K. ihned správnou cestu.
Chtěl totiž vystupovat přímo dál, ona mu však ukázala, že se musí dát po odbočce schodů, aby se dostal k Titorellimu.
Schody, jež k němu vedly, byly zvlášť úzké, velmi dlouhé, bez zatáčky, daly se přehlédnout po celé délce a nahoře končily přímo před Titorelliho dveřmi.
Tyto dveře, na rozdíl od schodů poměrně dobře osvětlené malým šikmým světlíkem, byly z neomítnutých trámů, nahoře na nich bylo širokými tahy štětce namalováno červenou barvou jméno Titorelli.
K. se dostal se svou družinou sotva do poloviny schodů, když se nahoře pootevřely dveře, asi proto, že bylo slyšet hluk tolika kroků, a v nich se objevil muž, oblečený pravděpodobně jen v noční košili.
„Och!“ zvolal, když viděl přicházet ten zástup, a zmizel.
Hrbatá radostí zatleskala a ostatní dívky se tlačily za K., aby ho rychleji popohnaly kupředu.

Ještě však ani nedošli nahoru, když malíř otevřel dveře dokořán a zval K. hlubokou úklonou, aby vstoupil.
Dívkám však bránil, nechtěl žádnou z nich vpustit, i když sebevíc žadonily a pokoušely se vniknout, ne-li s jeho svolením, tedy proti jeho vůli.
Jen hrbaté se podařilo proklouznout mu pod napřaženou rukou, ale malíř se za ní rozehnal, popadl ji za sukně, zatočil s ní jednou kolem sebe a postavil ji pak za dveře vedle ostatních dívek, které se přece jen neodvážily překročit práh, když malíř opustil své místo.
K. nevěděl, co si má o tom všem myslet, zdálo se totiž, jako by se to vše dálo v přátelské shodě.
Dívky u dveří natahovaly krk jedna přes druhou, volaly na malíře žertem všelijaká slova, jimž K. nerozuměl, a také malíř se smál, když hrbatá v jeho ruce skoro letěla vzduchem.
Pak zavřel dveře, uklonil se znovu K., podal mu ruku a řekl, aby se představil: „Akademický malíř Titorelli.“
K. ukázal na dveře, za nimiž si špitaly dívky, a řekl: „Zdá se, že jste v domě oblíben.“
„Ach, ty žáby!“ řekl malíř a marně se snažil zapnout si u krku noční košili.
Byl ostatně bos a měl na sobě jen ještě široké, zažloutlé plátěné kalhoty, upevněné řemenem, jehož konec se volně kýval sem a tam.
„Ty žáby jsou pro mne hotový kříž,“
pokračoval a nechal noční košile, na níž se právě utrhl poslední knoflík, donesl židli a přiměl K., aby se posadil.
„Maloval jsem kdysi jednu z nich – dnes ani s nimi není, a od těch dob jsou mi všechny v patách.
Když jsem doma, vejdou jen tehdy, když to dovolím, ale jakmile odejdu, je tu vždycky aspoň jedna.
Daly si udělat klíč ke dveřím a ten si mezi sebou půjčují.
Sotva si můžete představit, jaká je to potíž.
Přijdu například domů s dámou, kterou mám malovat, otevřu si dveře klíčem a najdu třeba tu hrbatou tamhle u stolku, jak si štětcem a rumělkou maluje rty, a její malí sourozenci, na něž má dávat pozor, se prohánějí po pokoji a dělají ve všech koutech nečistotu.
Anebo přijdu pozdě večer domů, jak se mi to stalo včera – omluvte proto, prosím, že takhle vypadám a že mám v pokoji takový nepořádek –, tak tedy přijdu pozdě večer domů a chci si lehnout, tu mě něco štípne do nohy, já se podívám pod postel a vytáhnu zas takovou potvůrku.
Proč se tak za mnou táhnou, nevím, jistě jste si všiml, že se je nesnažím k sobě lákat.
Rozumí se, že mě to také ruší v práci.
Kdybych ten ateliér neměl zadarmo, dávno už bych se odstěhoval.“
Právě zavolal za dveřmi hlásek, něžný a bojácný: „Titorelli, smíme už přijít?“ „Ne,“ odpověděl malíř.
„Já sama taky ne?“ ptal se hlásek znova.
„Taky ne,“ řekl malíř, šel ke dveřím a zamkl je.

K. se zatím rozhlédl po pokoji, nikdy by ho nenapadlo, že by bylo možné ten bídný pokojíček nazvat ateliérem.
Na délku i na šířku se v něm nedaly udělat víc než dva dlouhé kroky.
Všechno, podlaha, stěny i strop, bylo ze dřeva, mezi trámy zahlédl K. úzké štěrbiny. Naproti K. stála u zdi postel, na níž se kupila hromada různobarevných peřin.
Na stojanu uprostřed pokoje byl obraz, přikrytý košilí, jejíž rukávy visely až na zem.
Za K. bylo okno, kterým se nedalo v té mlze dohlédnout dál než na zasněženou střechu sousedního domu.

Otočení klíče v zámku připomnělo K., že chtěl brzy odejít.
Vy­táhl proto z kapsy továrníkův dopis, podal jej malíři a řekl: „Dověděl jsem se o vás od tohoto pána, vašeho známého, a přišel jsem na jeho radu.“
Malíř zběžně přečetl dopis a hodil jej na postel.
Kdyby továrník nemluvil o Titorellim zcela nepochybně jako o svém známém, jako o chuďasu, který je odkázán na jeho milodary, zdálo by se teď opravdu, že Titorelli továrníka nezná nebo že si aspoň na něho nemůže vzpomenout.
Navíc se teď malíř zeptal: „Chcete koupit nějaké obrazy, nebo se chcete sám dát malovat?“ K. se udiveně podíval na malíře.
Co je vlastně v tom dopise? Jak K. samozřejmě předpokládal, měl továrník v tom dopise malíři sdělit, že K. nechce nic jiného než dovědět se od něho něco o svém procesu.
Přece jen se unáhlil a neuváženě se sem rozběhl! Teď však musel malíři nějak odpovědět, pohlédl tedy na stojan a řekl: „Vy právě pracujete na obrazu?“ „Ano,“ řekl malíř a hodil košili, která visela přes stojan, za dopisem na postel.
„Je to portrét.
Dobrá práce, ale ještě to není úplně hotové.“
Náhoda K. přála, zde se mu takřka nabízela možnost, aby začal o soudu, neboť to byl zřejmě portrét nějakého soudce.
A také se nápadně podobal obrazu v advokátově pracovně.
Tady to sice byl docela jiný soudce, tlustý muž s černými hustými vousy, jež po stranách sahaly hluboko do tváří, obraz u advokáta byl také malován olejovými barvami, kdežto tento zde malíř jen slabě a nezřetelně načrtl pastelkami.
Ale všechno ostatní se podobalo, neboť i zde se soudce chystal hrozivě povstat ze svého trůnního křesla, jehož opěradel se držel.
„Vždyť je to soudce,“ chtěl K. říci hned v první chvíli, prozatím se vsak ještě zdržel a šel blíž k obrazu, jako by jej chtěl podrobně studovat.
Nedovedl si vysvětlit, co představuje velká postava, která stála uprostřed za zadním opěradlem trůn­ního křesla, a zeptal se na to malíře.
Že se musí ještě trochu propracovat, odpověděl malíř, vzal se stolku pastelovou tužku a udělal několik čar na okrajích postavy, ale ani teď K. nechápal o nic lépe, co představuje.
„Je to Spravedlnost,“ řekl malíř nakonec.
„Teď už ji poznávám,“
řekl K., „tady je páska kolem očí a tady jsou váhy.
Ale proč je zobrazena s křídly na patách a běžící?“ „Ano,“ řekl malíř, „musel jsem to tak namalovat, byl to příkaz, je to vlastně Spravedlnost a bohyně vítězství zároveň.“
„To není dobré spojení,“ řekl K. s úsměvem. „Spravedlnost musí být v klidu, jinak se váhy rozkolísají a pak nelze spravedlivě soudit.“
„V tom se podvoluji svému zákazníkovi,“ řekl malíř.
„Ovšem,“ řekl K., jenž se svou poznámkou nechtěl nikoho dotknout.
„Tu postavu jste namaloval tak, jak skutečně trůní na stolci.“
„Ne, neviděl jsem ani postavu, ani stolec, to všechno je pouhý výmysl, ale bylo mi určeno, co mám malovat.“
„Jakže?“ ptal se K., tvářil se úmyslně, jako by malíři zplna nerozuměl, „je to přece soudce a sedí na soudné stolici?“ „Ano,“ řekl malíř, „ale to není žádný vysoký soudce a nikdy neseděl na takovém stolci.“
„A to se dá malovat v tak slavnostním postoji? Vždyť tu sedí jako nějaký soudní president.“
„Ano, pánové jsou ješitní,“ řekl malíř.
„Ale mají povolení shora, aby se tak dali malovat.
Každý má přesně předepsáno, jak se smí dát malovat.
Jenže bohužel právě z tohoto obrazu nelze posoudit podrobnosti šatu a křesla, pastelové barvy se na takové obrazy nehodí.“
„Ano,“ řekl K., „je divné, že to je malováno pastelovými barvami.“
„Soudce si to tak přeje,“ řekl malíř, „je to určeno pro nějakou dámu.“
Jako by mu pohled na obraz vnukl chuť k práci, vykasal si rukávy, vzal do ruky několik tužek a K.
se díval, jak se špičky míhají a jak pod nimi vzniká u soudcovy hlavy načervenalý stín, který se v paprscích ztrácí na okraji obrazu.
Ta stínová hra ponenáhlu obklopila hlavu jako nějaká ozdoba nebo vysoké vyznamenání.
Místo kolem postavy Spravedlnosti zůstávalo však až na sotva znatelné stínování jasné, v tom jasnu postava jako by zvlášť vynikala, sotva už připomínala bohyni spravedlnosti, nepřipomínala však ani bohyni vítězství, teď spíš vypadala jako bohyně lovu.
Malířova práce přitahovala K. víc, nežli chtěl; potom si však přece jen vyčítal, že je tu už tak dlouho a vlastně pořád ještě nic nepodnikl ve své vlastní záležitosti.
„Jak se jmenuje ten soudce?“ zeptal se najednou.
„To nesmím říci,“ odpověděl malíř, byl hluboko skloněn nad obraz a zřejmě zanedbával svého hosta, jehož zprvu přece přijal s takovými ohledy.
K. v tom spatřoval rozmar a zlobilo ho to, protože tím ztrácel čas.
„Vy jste asi důvěrník soudu?“ zeptal se.
Malíř ihned odložil tužky, napřímil se, zamnul si ruce a podíval se s úsměvem na K. „Jen s pravdou ven,“ řekl, „vy se chcete něco dovědět o soudu, jak je o tom také zmínka ve vašem doporučujícím dopise, a mluvil jste nejdřív o mých obrazech, abyste si mne naklonil.
Ale já vám to nezazlívám, přece jste nemohl vědět, že je to u mne nemístné.
Ó, prosím!“ řekl stroze a odmítavě, když K. chtěl něco namítnout.
A potom pokračoval: „Máte ostatně docela pravdu se svou poznámkou, jsem důvěrník soudu.“
Odmlčel se, jako by chtěl K. dát čas, aby se smířil s touto skutečností.
Za dveřmi bylo teď zase slyšet dívky.
Shlukly se asi kolem klíčové dírky, snad bylo do pokoje také vidět škvírami.
K. se ani nepokoušel nějak omlouvat, nechtěl totiž, aby malíř změnil námět hovoru, zároveň však také nechtěl, aby se malíř příliš vyvyšoval a učinil se tak jaksi nedosažitelným, a proto se zeptal: „Je to nějaké veřejně uznávané postavení?“ „Ne,“ řekl malíř zkrátka, jako by mu to zarazilo další řeč.
K. však nechtěl, aby malíř mlčel, a řekl: „Často jsou taková neuznávaná postavení vlivnější než uznávaná.“
„Právě tak je tomu u mne,“ řekl malíř a zamračeně přikývl.
„Mluvil jsem včera s továrníkem o vašem případě, ptal se mne, zda bych vám nechtěl pomoci, odpověděl jsem: ‚Jen ať ke mně přijde,‘ a teď jsem rád, že jste se dostavil tak brzo.
Zdá se, že si tu věc berete k srdci, já se tomu ovšem nijak nedivím.
Nechcete si snad nejdřív odložit?“ Třebaže se tu K. chtěl zdržet jen chvilku, přišlo mu velmi vhod, že ho malíř k tomu vybídl.
Vzduch v pokoji ho začal ponenáhlu tížit, už několikrát se s údivem podíval na malá železná kamínka v koutě, v kterých zřejmě nebylo zatopeno, nechápal, proč je v pokoji takové dusno.
Když odkládal zimník a rozepínal si také ještě kabát, řekl malíř na omluvu: „Já musím mít teplo.
Je tu docela útulno, viďte? Po této stránce má pokoj velmi dobrou polohu.“
K. na to nic neřekl, ale že se mu udělalo nevolno, to vlastně nebylo ani tím teplem, spíše tím zatuchlým vzduchem, který se skoro nedal dýchat, pokoj asi nebyl už dávno větrán.
Tím nepříjemnější bylo pro K., že ho malíř požádal, aby se posadil na postel, a sám si sedl na jedinou židli v pokoji před stojanem.
Jako by malíř nepochopil, proč K. zůstal jen na kraji postele, prosil ho, aby si udělal pohodlí, a protože se K. zdráhal, šel za ním a vtlačil ho hluboce do peřin a polštářů.
Pak se zas vrátil ke své židli a položil konečně první věcnou otázku, pro niž K. zapomněl na všechno ostatní.
„Jste nevinen?“ zeptal se.
„Ano,“ řekl K. Působilo mu téměř radost, že odpovídá na tuto otázku, zvláště když se odpovídal soukromé osobě a neměl tedy žádnou odpovědnost.
Aby tu radost vychutnal, dodal ještě: „Jsem úplně nevinen.“
„Tak,“ řekl malíř, sklopil hlavu a zdálo se, že přemýšlí.
Najednou hlavu zase zvedl a řekl: „Jste-li nevinen, je ta věc opravdu velmi prostá.“
Pohled K. se zachmuřil, ten člověk, který se vydává za důvěrníka soudu, mluví jako nevědomé děcko.
„Má nevina věc nezjednodušuje,“ řekl K. Musel se přesto usmát a pomalu zavrtěl hlavou.
„Záleží na mnoha jemnostech, do nichž soud zabředá.
Nakonec však vytáhne nějakou velkou vinu odněkud, kde původně nebylo vůbec nic.“
„Ovšem, ovšem,“ řekl malíř, jako by K. zbytečně rušil jeho úvahy.
„Vy jste však nevinen?“ „Ano,“ řekl K. „To je hlavní věc,“ řekl malíř.
Protidůvody na něho vůbec nepůsobily, ovšem ani při této pevnosti nebylo jasné, zda tak mluví z přesvědčení, nebo jen z lhostejnosti.
K. si to chtěl co nejdřív zjistit, a řekl proto: „Vy přece znáte ten soud jistě daleko lépe než já, já nevím o mnoho víc, než co jsem o něm slyšel, ovsem od zcela rozdílných lidí.
V tom jsou však všichni zajedno, že nikdo není obžalován jen tak zbůhdarma a že soud, jakmile někoho obžaluje, je pevně přesvědčen o vině obžalovaného a že je velmi těžké odvrátit jej od tohoto přesvědčení.“
„Těžké?“ zeptal se malíř a mávl rukou do vzduchu.
„Soud se od něho nikdy nedá odvrátit.
Kdybych tady vymaloval všechny soudce vedle sebe na plátno a vy byste se před tím plátnem hájil, budete mít větší úspěch než před skutečným soudem.“
„Ano,“ řekl K. pro sebe a zapomněl, že chtěl na malíři jen vyzvídat.

Jedna z dívek se za dveřmi znovu zeptala: „Titorelli, nepůjde už?“ „Mlčte!“ zavolal malíř ke dveřím.
„Copak nevidíte, že mám s tím pánem poradu?“ Dívka se s tím však nespokojila a zeptala se: „Ty ho budeš malovat?“ A když malíř neodpověděl, řekla ještě: „Prosím tě, nemaluj ho, takového ohyzdu.“
Následovala směsice nesrozumitelných schvalujících výkřiků.
Malíř byl skokem u dveří, pootevřel je – bylo vidět prosebně vztažené, sepjaté ruce dívek – a řekl: „Nebudete-li zticha, shodím vás všechny se schodů.
Posaďte se tady na schody a buďte zticha.“
Asi hned neposlechly, neboť musel zavelet: „Dolů na schody!“
Teprve pak bylo ticho.

„Odpusťte,“ řekl malíř, když se zas vrátil ke K. K. se ke dveřím ani neobrátil, nechal to úplně na malíři, zda a jak se ho chce ujmout.
Také teď se skoro nepohnul, když se malíř k němu naklonil a pošeptal mu do ucha, aby to nebylo venku slyšet: „Také tyto dívky patří k soudu.“
„Cože?“ zeptal se K., odvrátil hlavu a podíval se na malíře.
Ten si však zase sedl na židli a řekl zpola žertem, zpola na vysvětlenou: „Všechno přece patří k soudu.“
„Toho jsem si dosud nevšiml,“ řekl K. krátce, neboť když to malíř řekl obecně, přestala zmínka o dívkách působit znepokojivě.
Přesto se K. chvilku díval ke dveřím, za nimiž teď dívky tiše seděly na schodech.
Jen jedna protáhla štěrbinou mezi trámy stéblo slámy a tahala jím pomalu sem a tam.

„Zdá se, že ještě nemáte o soudu přehled,“ řekl malíř, nohy měl široko roztaženy a špičkami mlaskavě podupával na podlahu.
„Protože však jste nevinen, nebude vám to ani třeba.
Dostanu vás z toho soudu sám.“
„Jak to chcete dokázat?“ ptal se K. „Sám jste přece řekl před chvílí, že soud na důkazy vůbec nedá.“
„Nedá jen na důkazy, jež se uvedou před soudem,“ řekl malíř a pozvedl ukazováček, jako by K. ten jemný rozdíl nepostřehl.
„Jinak to ale vypadá s tím, co se po této stránce zkusí za zády veřejného soudu, tedy v poradnách, na chodbách nebo například i zde, v ateliéru.“
K. se už nezdálo tak nevěrohodné, co malíř říkal, docela se to naopak shodovalo s tím, co slyšel také od jiných lidí.
Ano, bylo to dokonce velmi slibné.
Dá-li se opravdu tak působit na soudce osobními styky, jak to líčil advokát, pak jsou malířovy styky s těmi ješitnými soudci zvlášť důležité a rozhodně je nelze podceňovat.
Pak tedy by se malíř velmi dobře hodil do okruhu pomocníků, které K. ponenáhlu kolem sebe shromažďuje.
V bance jednou vychvalovali jeho organizační nadání, zde, kde je odkázán výhradně sám na sebe, naskytuje se dobrá příležitost, aby je do všech možností vyzkoušel.
Malíř pozoroval, jak na K. působí jeho vysvětlení, a řekl pak trochu bojácně: „Není vám nápadné, že mluvím skoro jako právník? To je tím, že se neustále stýkám s pány od soudu.
Mám z toho přirozeně velký prospěch, ale je to na úkor bezprostřednosti v umění.“
„Jakpak jste se dostal do styku se soudci?“
ptal se K., chtěl si nejdřív získat malířovu důvěru, než ho takříkajíc najme do svých služeb.
„To bylo velmi prosté,“ řekl malíř, „já jsem to spojení zdědil.
Již můj otec byl soudní malíř.
To je postavení, které se vždycky dědí.
Noví lidé se k tomu nehodí.
Pro malování různých úřednických hodností jsou stanovena pravidla tak rozmanitá, složitá a především tajná, že mimo okruh určitých rodin vůbec nevejdou ve známost.
Tam v zásuvce například mám otcovy poznámky, které nikomu neukážu.
Ale jen ten, kdo je zná, je způsobilý malovat soudce.
I kdybych je však ztratil, zbylo by mi ještě tolik pravidel, která mám v hlavě jen já, že by si nikdo nemohl činit nároky na mé postavení.
Každý soudce chce přece být malován tak, jak byli malováni staří velcí soudcové, a to dovedu jen já.“
„To vám závidím,“ řekl K. a myslel na své postavení v bance.
„Vaším postavením nemůže tedy nic otřást?“ „Ovšemže ne,“ řekl malíř a pyšně povytáhl ramena.
„Proto se také mohu odvážit, abych tu a tam pomohl nějakému chudákovi, který má proces.“
„A jak to děláte?“
ptal se K., jako by to ani nebyl on, jejž malíř právě nazval chudákem.
Malíř se však nedal rušit a řekl: „Ve vašem případě například, poněvadž jste úplně nevinen, podniknu toto.“
Opětovná zmínka o jeho nevině, byla K. už nepříjemná. Zdálo se mu někdy, jako by malíř takovými poznámkami kladl příznivý výsledek procesu jako podmínku pro svou pomoc, která se tím ovšem stala úplně zbytečnou.
Přes tyto pochybnosti se však K. ovládl a malíře nepřerušoval.
Jeho pomoci se vzdát nechtěl, to byl rozhodnut, ostatně tato pomoc se mu tak nezdála o nic pochybnější než pomoc advokátova.
K. jí dokonce dával přednost, protože byla nabízena nezáludněji a otevřeněji.

Malíř si přitáhl židli k posteli a tlumeným hlasem pokračoval: „Především jsem se vás zapomněl zeptat, jaké osvobození si představujete.
Je trojí možnost, totiž skutečné osvobození, zdánlivé osvobození a odklad.
Skutečné osvobození je ovšem nejlepší, jenže na tento způsob řešení nemám ani nejmenší vliv.
Myslím, že není vůbec nikdo, kdo by měl jako jedinec vliv na skutečné osvobození.
Zde pravděpodobně rozhoduje jen nevina obžalovaného.
Protože jste nevinen, bylo by opravdu možné, abyste spoléhal jen na svou nevinu.
Pak byste však nepotřeboval ani mne, ani žádnou jinou pomoc.“

Tomuto spořádanému rozboru se K. zprvu velmi podivil, potom však řekl stejně potichu jako malíř: „Myslím, že si odporujete.“
„Jak to?“ zeptal se malíř trpělivě a zvrátil se s úsměvem na židli.
Ten úsměv vyvolal v K.
pocit, jako by se teď nechystal objevit rozpory v malířových slovech, ale v samém soudním řízení.
Přesto však necouvl a řekl: „Podotkl jste před chvílí, že soud vůbec nedá na důkazy, později jste to omezil na soud veřejný a teď dokonce říkáte, že nevinný před soudem pomoc vůbec nepotřebuje.
Už v tom je rozpor.
Mimoto jste však před chvílí řekl, že na soudce lze působit osobně, teď však popíráte, že by se osobním působením dalo kdy dosáhnout skutečného osvobození, jak tomu říkáte.
V tom je druhý rozpor.“
„Tyto rozpory se dají snadno vysvětlit,“ řekl malíř.
„Je tu řeč o dvou různých věcech, o tom, co je psáno v zákoně, a o tom, co jsem se osobně dověděl, to nesmíte zaměňovat.
V zákoně, já jsem jej ovšem nečetl, se samozřejmě praví, že se nevinný osvobozuje, a nestojí v něm naopak nic o tom, že by bylo možné soudce nějak ovlivňovat.
Já jsem se ale dověděl pravý opak.
Nevím ani o jediném skutečném osvobození, zato však vím o mnohém ovlivnění.
Je ovšem možné, že ve všech případech, které znám, nešlo ani jednou o nevinu.
Ale není to nepravděpodobné? V tolika případech ani jediná nevina? Už jako dítě jsem dával dobrý pozor, když otec doma vypravoval o procesech, soudcové, kteří přicházeli do jeho ateliéru, také vypravovali o soudu, mezi sebou nemluvíme vůbec o ničem jiném; jakmile se mi naskytla příležitost, abych mohl jít k soudu, pokaždé jsem jí využil, nespočetné procesy jsem vyslechl v důležitých fázích a sledoval je, pokud se sledovat daly, a – přiznávám se – nezažil jsem ani jedno jediné skutečné osvobození.“
„Ani jedno jediné osvobození,“
řekl K., jako by mluvil sám k sobě a k svým nadějím.
„To však potvrzuje mínění, které o tom soudu už mám.
Je to tedy marné i po této stránce.
Jeden jediný kat by mohl nahradit celý soud.“
„Nesmíte zevšeobecňovat,“ řekl malíř nespokojeně, „mluvil jsem jen o svých zkušenostech.“
„To přece stačí,“
řekl K., „či jste slyšel o osvobozeních z dřívější doby?“ „Taková osvobození,“ odpověděl malíř, „se prý vyskytla.
Jenomže se to dá těžko zjistit.
Konečná rozhodnutí soudu se nezveřejňují, nejsou přístupná ani soudcům, a tím se stává, že se o starých soudních případech dochovaly pouhé legendy.
V těch ovšem jde dokonce většinou o skutečné osvobození, lze jim věřit, ale prokázat se to nedá.
Ale přece jen je nesmíme úplně pomíjet, trochu pravdy na nich jistě je, jsou také velmi krásné, sám jsem maloval několik obrazů, které představují takové legendy.“
„Pouhé legendy nezmění mé mínění,“
řekl K., „to se asi nemůžete na ty legendy odvolat ani před soudem?“ Malíř se zasmál.
„Ne, to nelze,“ řekl.
„Pak je zbytečné mluvit o tom,“
řekl K., chtěl napřed vyslechnout všechny malířovy názory, i když je nepokládal za pravděpodobné a i když byly v rozporu s jinými zprávami.
Neměl teď kdy, aby zkoumal, zda je pravdivé všechno, co mu malíř říká, nebo to dokonce vyvracel, už to bude opravdový úspěch, přiměje-li malíře, aby mu pomohl jakýmkoli způsobem, i když ne rozhodujícím.
Proto řekl: „Nechme tedy toho skutečného osvobození, zmínil jste se však ještě o dvou jiných možnostech.“
„O zdánlivém osvobození a odkladu.
Jen o ty může jít,“ řekl malíř.
„Nechtěl byste si však, než o tom začneme, svléknout kabát? Je vám asi horko.“
„Je,“ řekl K. Až dosud sledoval jen malířovo vysvětlování, teď však mu na čele prudce vyrazil pot, jak se malíř zmínil o horku.
„Je to skoro nesnesitelné.“
Malíř přikývl, jako by velmi dobře chápal jeho nevolnost.
„Nemohli bychom otevřít okno?“ zeptal se K. „Ne,“ řekl malíř.
„Je to jen pevně zasazená skleněná deska, nedá se otevřít.“
Jak si teď K. uvědomil, doufal celou tu dobu, že malíř nebo on sám půjde k oknu a rázem je otevře.
Byl připraven na to, že bude otevřenými ústy vdechovat třeba i mlhu.
Pocit, že je zde úplně odříznut od vzduchu, mu způsoboval závrať.
Uhodil lehce rukou na peřinu vedle sebe a řekl slabým hlasem: „To je opravdu nepohodlné a nezdravé.“
„Ó ne,“ řekl malíř, aby obhájil své okno, „i když to je jen jednoduché okno, drží se tu teplo lépe, než kdyby bylo dvojité, právě proto, že se nedá otevřít.
Když chci větrat, a není to ani zvlášť zapotřebí, protože škvírami mezi trámy všude táhne, mohu otevřít jedny dveře nebo dokonce oboje.“
K. toto vysvětlení trochu uklidnilo a rozhlížel se po těch druhých dveřích.
Malíř si toho všiml a řekl: „Jsou za vámi, musel jsem je zatarasit postelí.“
Teprve teď spatřil K. malé dveře ve zdi.
„Je to tu všechno příliš malé na ateliér,“ řekl malíř, jako by chtěl předejít nějakou výtku.
„Musel jsem se zařídit, jak se dalo.
Ta postel přede dveřmi stojí ovšem na velmi špatném místě.
Tak třeba ten soudce, kterého teď maluji, přichází vždy dveřmi u postele a já jsem mu také dal od těch dveří klíč, aby mohl na mne počkat tady v ateliéru, i když nejsem doma.
Teď však obvykle přichází časně ráno, když ještě spím.
Jak se vedle postele otevřou dveře, vytrhne mě to ovšem pokaždé z nejhlubšího spánku.
Úplně byste ztratil úctu k těm soudcům, kdybyste slyšel, jak na uvítanou kleju, když mi ráno leze přes postel.
Mohl bych mu ovšem ten klíč vzít, ale tím by se to jenom zhoršilo.
Tady se dají všechny dveře hravě vysadit.“
Co se malíř takhle rozpovídal, uvažoval K. stále, zda si má svléknout kabát, konečně však uznal, že by bylo nad jeho síly, aby tu ještě zůstal, kdyby to neudělal, a svlékl proto kabát, položil si jej však přes koleno, aby jej mohl zase obléknout, jakmile bude porada skončena.
Sotva si svlékl kabát, zvolala jedna z dívek: „On si už svlékl kabát!“ a bylo slyšet, jak se všechny tlačí ke skulinám, aby tu podívanou viděly na vlastní oči.
„Dívky totiž myslí,“ řekl malíř, „že vás budu malovat a že se proto svlékáte.“
„Tak,“ řekl K., jen málo potěšen, neboť mu nebylo o mnoho lépe než předtím, ačkoli teď seděl bez kabátu.
Skoro nabručeně se zeptal: „Jakže jste říkal těm druhým dvěma možnostem?“ Už ty výrazy zase zapomněl.
„Zdánlivé osvobození a odklad,“ řekl malíř.
„Záleží na vás, co si z toho zvolíte.
Obojího můžete mým přispěním dosáhnout, přirozeně ne bez námahy, po této stránce spočívá rozdíl v tom, že zdánlivé osvobození vyžaduje soustředěné dočasné úsilí, odklad úsilí daleko nepatrnější, ale trvalé.
Nejdřív tedy zdánlivé osvobození.
Kdybyste si je snad přál, napíšu na arch papíru potvrzení, že jste nevinen.
Jak se má takové potvrzení sepsat, aby bylo naprosto bezpečné, vím od svého otce.
S tím potvrzením obejdu pak soudce, s nimiž se znám.
Začnu tedy třeba tím, že dnes večer předložím potvrzení soudci, kterého maluji, až mi přijde sedět.
Předložím mu potvrzení, prohlásím, že jste nevinen, a zaručím se za vaši nevinu.
To však není jen ručení vnější, ale skutečné, závazné.“
V malířových očích byla jakási výčitka, že K. na něj chce uvalit břemeno takového ručení.
„To by od vás bylo velmi laskavé,“ řekl K. „A soudce by vám uvěřil, a přesto by mě neosvobodil doopravdy?“ „Jak jsem už řekl,“ odpověděl malíř.
„Ostatně není vůbec jisté, že by mi uvěřil každý, některý soudce bude třeba žádat, abych vás k němu dovedl.
To byste pak musel jít se mnou.
V takovém případě je však věc už napolo vyhrána, ovšem zejména proto, že bych vás předem dopodrobna poučil, jak si máte u toho soudce počínat.
Horší je to u soudců, kteří mne – i to se stává – odmítnou už předem.
Těch se musíme vzdát, ačkoli to i u nich jistě neopomenu několikrát zkusit, ale my se jich ovšem můžeme vzdát, neboť jednotliví soudcové zde ne­mohou rozhodovat.
Jakmile se mi na to potvrzení podepíše dostatečný počet soudců, zajdu s ním k tomu soudci, který právě vede váš proces.
Možná že budu mít i jeho podpis, a pak všechno půjde ještě trochu rychleji než jindy.
Zpravidla však není potom už mnoho překážek, je to pro obžalovaného doba největší naděje.
Je to divné, ale pravdivé, lidé chovají v té době víc nadějí než po osvobození.
Teď už není třeba žádného úsilí.
Soudce má tím potvrzením záruku od určitého počtu soudců, může vás bez obav osvobodit a nepochybně tak učiní, aby vyhověl mně a jiným známým, ovšemže až po různých formalitách.
Vy však opustíte kruh soudu a jste volný.“
„Potom jsem tedy volný,“ řekl K. váhavě. „Ano,“ řekl malíř, „ale jen zdánlivě, nebo lépe řečeno, dočasně.
Nejnižší soudcové totiž, a to jsou právě moji známí, nemají právo osvobozovat s konečnou platností, toto právo má jen nejvyšší soud, naprosto nedostupný vám, mně a nám všem.
Jak to vypadá tam, nevíme a ostatně ani nechceme vědět.
Toto velké právo, aby zprostili obžaloby, naši soudcové tedy nemají, zato však mají právo ustoupit od obžaloby.
To znamená, že budete-li takto osvobozen, ušel jste prozatím obžalobě, ale vznáší se nad vámi i nadále a může ihned nabýt účinnosti, jakmile jen přijde vyšší rozkaz.
Protože mám se soudem tak dobré styky, mohu vám také povědět, jak se v předpisech pro soudní kanceláře projevuje rozdíl mezi osvobozením skutečným a zdánlivým i po stránce čistě vnější.
Při skutečném osvobození mají se soudní spisy odložit nadobro, zmizí úplně z řízení, zničí se nejen obžaloba, ale i proces a dokonce osvobozující nález.
Při zdánlivém osvobození je to jiné.
Se spisem se nestala žádná jiná změna, než že byl obohacen o potvrzení neviny, o osvobození a o odůvodnění osvobozovacího nálezu.
Ale jinak zůstává spis v řízení, postupuje se dál vyšším soudcům, jak si toho žádá nepřetržitá činnost soudních kanceláří, vrací se k nižším soudcům a putuje tak s většími a menšími výkyvy, s většími a menšími zastávkami sem a tam.
Tyto cesty jsou nevypočitatelné.
Díváme-li se zvenčí, může se nám někdy zdát, že všechno je dávno zapomenuto, že se spis ztratil a že osvobození je úplné.
Zasvěcený člověk tomu neuvěří.
Žádný spis se neztratí, u soudu se nezapomíná.
Jednoho dne – nikdo by se nenadál – vezme nějaký soudce ten spis pozorněji do ruky, pozná, že v tom případě obžaloba ještě nezanikla, a nařídí okamžité zatčení.
Předpokládám, že mezi zdánlivým osvobozením a novým zatčením uplyne dlouhá doba, to je možné, a vím o takových případech, ale je stejně dobře možné, že se osvobozený vrátí od soudu domů a tam už čekají pověřenci, aby ho zatkli znova.
Pak je ovšem svobodnému životu konec.“
„A proces začíná znova?“ ptal se K. nedůvěřivě. „Ovšem,“ řekl malíř, „proces začne znova, ale stejně jako předtím je tu zase možnost vymoci zdánlivé osvobození.
Člověk musí znova sebrat všechny síly a nesmí se vzdát.“
Poslední slova řekl snad malíř pod dojmem, jímž na něho působil K., který byl poněkud skleslý.
„Není však těžší,“
ptal se K., jako by chtěl hned sám vyslovit, co by mu mohl odhalit malíř, „vymoci druhé osvobození než první?“ „Po této stránce,“ odpověděl malíř, „se nedá říci nic určitého.
Myslíte tím snad, že soudcové jsou ve svém úsudku nějak zaujati v neprospěch obžalovaného, protože byl zatčen podruhé? To nejsou.
Už při osvobození totiž předvídali toto zatčení.
Tato okolnost má tedy sotva nějaký vliv.
Zato však je možné, že se z nespočetných jiných důvodů změnila nálada soudců, právě tak i jejich právní posuzování případu, takže úsilí o druhé osvobození se musí proto přizpůsobit změněným okolnostem a musí být zpravidla stejně úporné jako před prvním osvobozením.“
„Ale ani toto druhé osvobození není přece konečné,“ řekl K. a kroutil odmítavě hlavou.
„Ovšemže není,“ řekl malíř, „po druhém osvobození přijde třetí zatčení, po třetím osvobození čtvrté zatčení a tak dále.
To je dáno již pojmem zdánlivého osvobození.“
K. mlčel. „Zdánlivé osvobození se vám patrně nezdá dosti výhodné,“ řekl malíř, „snad by vám lépe vyhovoval odklad.
Mám vám vysvětlit, v čem záleží odklad?“ K. přikývl. Malíř se zeširoka opřel o lenoch židle, jeho noční košile byla hluboko rozhalena, zastrčil pod ni ruku a šmátral jí po prsou a pod pažemi.
„Odklad,“ řekl malíř a díval se chvilku před sebe, jako by hledal dokonale výstižné vysvětlení, „odklad záleží v tom, že se proces trvale udržuje v nejnižším procesním stadiu.
Aby se toho dosáhlo, je třeba, aby obžalovaný a pomocník, zejména však pomocník, zůstal v neustálém osobním styku se soudem.
Opakuji, není na to třeba vynaložit tolik síly jako na to, aby se dosáhlo zdánlivého osvobození, zato však je k tomu zapotřebí daleko větší pozornosti.
Proces se nesmí spouštět z očí, je třeba v pravidelných obdobích a mimoto i při zvláštních příležitostech docházet za soudcem a všemožně se snažit, abychom si uchovali jeho přízeň; jestliže se se soudcem osobně neznáme, musíme na něho působit známými soudci a přitom se nesmíme vzdát přímých rozmluv s ním.
Neopomeneme-li po této stránce nic, můžeme celkem určitě počítat s tím, že se proces nedostane ze svého prvního stadia.
Proces se sice nezastavuje, ale obžalovaný je zajištěn před odsouzením skoro stejně, jako kdyby byl svobodný.
Proti zdánlivému osvobození má odklad tu výhodu, že budoucnost obžalovaného je méně nejistá, je ušetřen strachu před náhlým zatčením a nemusí se obávat, že snad právě v době, kdy jeho celkové poměry jsou pro to nejméně vhodné, bude nucen podstoupit trampoty a rozčilování, spojené s vymáháním zdánlivého osvobození.
I odklad má však pro obžalovaného některé nevýhody, jež nesmíme podceňovat.
Nemám přitom na mysli, že obžalovaný není nikdy svobodný, to přece v pravém slova smyslu není ani při zdánlivém osvobození.
Je tu jiná nevýhoda.
Proces nemůže být v klidu, když pro to nejsou aspoň zdánlivé důvody.
Musí se tedy v procesu navenek něco dít.
Je proto třeba učinit čas od času různá opatření, obžalovaný musí být vyslýchán, musí se konat vyšetřování a tak dále.
Proces se jedním slovem musí neustále točit dokola v malém okruhu, na který byl uměle omezen.
To ovšem přináší obžalovanému některé nepříjemnosti, ale ty si zas nepředstavujte jako něco příliš zlého.
Všechno je to jen navenek, výslechy jsou například jen docela kratičké, nemá-li člověk někdy čas nebo chuť tam jít, může se omluvit, u některých soudců se může dokonce o těch opatřeních dohodnout na dlouhou dobu kupředu, jde tu v podstatě jen o to, aby se člověk, protože je obžalovaný, občas u svého soudce hlásil.“
Již při posledních slovech si K. přehodil kabát přes ruku a vstal.
„Už vstává!“ ozvalo se hned venku za dveřmi.
„Vy už chcete odejít?“ zeptal se malíř a vstal také.
„To vás jistě odtud vyhání ten vzduch.
Je mi to velmi trapné.
Chtěl bych vám říci ještě všelicos.
Musel jsem být krajně stručný.
Doufám však, že jsem mluvil srozumitelně.“
„Ó ano,“ řekl K., kterého bolela hlava, protože se tak usilovně snažil poslouchat.
Třebaže K. přisvědčil, shrnul malíř všechno ještě jednou, jako by chtěl dát K. na cestu domů nějakou útěchu, a řekl: „Oběma metodám je společné to, že zabrání, aby obžalovaný byl odsouzen.“
„Zabrání však také, aby byl skutečně osvobozen,“ řekl K. tiše, jako by se styděl, že to poznal.
„Vyjádřil jste to naprosto přesně,“ řekl malíř rychle.
K. položil ruku na zimník, nemohl se však vůbec odhodlat, aby si oblékl kabát.
Nejraději by popadl všechno najednou a běžel s tím na čerstvý vzduch.
Ani dívky ho nemohly přimět, aby se oblékl, ačkoli volaly na sebe už předem, že se obléká.
Malíři záleželo na tom, aby si nějak ujasnil, v jaké je K. náladě, a proto řekl: „Asi jste se ještě nerozhodl o mých návrzích.
Schvaluji to. Byl bych vás dokonce od toho zrazoval, kdybyste se chtěl rozhodnout ihned.
Výhody a nevýhody jsou zde jemné jak vlásek.
Je třeba všechno přesně odhadnout.
Nesmí se ovšem zase ztrácet příliš mnoho času.“
„Přijdu zas brzo,“
řekl K., neboť se náhle rozhodl, oblékl si kabát, přehodil si zimník přes rameno a pospíšil ke dveřím, za nimiž se teď dívky daly do křiku.
K. bylo, jako by křičící dívky viděl skrz dveře.
„Musíte však splnit slovo,“ řekl malíř, který zůstal na svém místě, „jinak přijdu do banky, abych se sám poptal.“
„Tak už ty dveře otevřte,“ řekl K. a lomcoval klikou, kterou dívky venku držely, jak pozoroval podle tlaku.
„Vy chcete, aby vás ty dívky obtěžovaly?“ ptal se malíř.
„Použijte raději tohoto východu,“ a ukázal na dveře za postelí.
K. s tím souhlasil a skočil zpátky k posteli.
Ale místo aby tam malíř otevřel dveře, zalezl pod postel a ptal se odtamtud: „Jen ještě okamžik; nechtěl byste se podívat na obraz, který bych vám mohl prodat?“ K. nechtěl být nezdvořilý, malíř se ho přece opravdu ujal a slíbil mu, že mu bude pomáhat i nadále, dosud se také nemluvilo o odměně za tu pomoc, neboť K. na to nevzpomněl, proto ho teď nemohl odmítnout a dal si obraz ukázat, ačkoli se třásl netrpělivostí, aby se dostal z ateliéru.
Malíř vytáhl zpod postele hromadu nezarámovaných obrazů, na nichž bylo tolik prachu, že když se jej pokoušel sfouknout s hořeního obrazu, vířil prach K. drahnou chvíli před očima, že se téměř zalykal.
„Na pláni,“ řekl malíř a podal obraz K. Zpodoboval dva slaboučké stromky, jež stály daleko od sebe v tmavé trávě.
V pozadí byl mnohobarevný západ slunce.
„Dobrá,“ řekl K., „koupím jej.“
K. se vyjádřil tak stručně z nerozvážnosti, byl proto rád, že mu to malíř neměl za zlé a že zvedl ze země druhý obraz.
„Zde je protějšek k tomu obrazu,“ řekl malíř.
Obraz byl snad míněn jako protějšek, nebylo však znát ani nejmenší rozdíl proti prvnímu obrazu, zde byly ty stromy, zde táž tráva a tam týž západ slunce.
Ale K. na tom nezáleželo.
„Jsou to krásné krajinky,“ řekl, „koupím obě a pověsím si je v kanceláři.“
„Zdá se, že se vám ten námět líbí,“ řekl malíř a vytáhl třetí obraz, „to je dobře, že tu mám ještě podobný obraz.“
Obraz však nebyl podobný, byla to úplně stejná krajina jako předtím.
Malíř využíval této příležitosti, aby prodal staré obrazy.
„Ten si také ještě vezmu,“ řekl K. „Co stojí ty tři obrazy?“ „O tom si promluvíme příště,“ řekl malíř.
„Vy teď pospícháte a zůstaneme přece ve spojení.
Ostatně mě těší, že se vám ty obrazy líbí, dám vám s sebou všechny, které tady dole mám.
Jsou to samé pláně, namaloval jsem už mnoho plání.
Někteří lidé takové obrazy odmítají, protože jsou příliš ponuré, jiní však, a vy k nim náležíte, mají rádi právě ponurost.“
Ale K. teď neměl zájem o odborné zkušenosti žebravého malíře.
„Zabalte všechny obrazy!“ vpadl malíři do řeči, „zítra přijde můj sluha a odnese je.“
„Není třeba,“ řekl malíř.
„Doufám, že se mi podaří opatřit vám nosiče, který půjde s vámi.“
A nahnul se konečně nad postel a odemkl dveře.
„Stoupněte si beze všeho na postel,“ řekl malíř, „to dělá každý, kdo sem přijde.“
K. by nedbal ohledů, ani kdyby ho malíř nevybízel, stoupl si dokonce už jednou nohou přímo na peřinu, tu se podíval otevřenými dveřmi ven a dal zase nohu zpátky.
„Co je to?“ ptal se malíře.
„Čemu se divíte?“ zeptal se malíř rovněž udiven.
„Jsou to soudní kanceláře.
To jste nevěděl, že zde jsou soudní kanceláře? Soudní kanceláře jsou přece skoro na každé půdě, proč by neměly být právě zde? Také můj ateliér patří vlastně k soudním kancelářím, soud mi však tu místnost přenechal.“
K. se ani tak neulekl, že se také tady shledává se soudními kancelářemi, ulekl se hlavně sebe, své nevědomosti v soudních věcech.
Považoval za základní pravidlo pro chování obžalovaného, aby byl vždy připraven, aby se nikdy nedal překvapit, aby se nedíval nic netuše vpravo, když soudce stojí vlevo od něho – a právě proti tomuto základnímu pravidlu se neustále prohřešoval.
Před ním se prostírala dlouhá chodba, odkud vanul vzduch, vedle něhož byl vzduch v ateliéru hotové osvěžení.
Po obou stranách chodby stály lavice, docela jako v čekárně kanceláře, kam K. příslušel. Zdálo se, že pro zařízení kanceláří platí přesné předpisy.
V tu chvíli nebylo na chodbě mnoho stran.
Seděl tam muž, téměř ležel, tvář měl na lavici zabořenou do rukou a zřejmě spal, jiný muž stál v přítmí na konci chodby.
K. teď přelezl přes postel, malíř za ním nesl obrazy.
Potkali brzo soudního zřízence – K. teď už poznával všechny soudní zřízence podle zlatého knoflíku, který měli na civilním obleku mezi obyčejnými knoflíky – a malíř mu přikázal, aby doprovodil K. s obrazy. K. se spíš potácel, než šel, k ústům si tiskl kapesník.
Byli už skoro u východu, tu se jim přihnaly vstříc ty dívky, jichž K. také nezůstal ušetřen.
Patrně viděly, jak se otevřely druhé dveře ateliéru, a daly se oklikou, aby vnikly z této strany.
„Teď už s vámi nemohu!“ volal malíř a smál se, jak se k němu děvčata hrnula.
„Na shledanou! A nerozmýšlejte se příliš dlouho!“ K. se za ním ani neotočil.
Na ulici přivolal první vůz, který cestou potkal.
Záleželo mu na tom, aby se zbavil sluhy, jehož zlatý knoflík mu neustále bil do očí, i když patrně nikomu nebyl nápadný.
Sluha se chtěl ze samé úslužnosti dokonce posadit na kozlík.
K. ho však zahnal dolů.
Bylo už dávno po poledni, když dojel před banku.
Rád by byl nechal obrazy ve voze, obával se však, že by mohlo být při nějaké příležitosti zapotřebí, aby se jimi malíři vykázal.
Dal je proto odnést do své kanceláře a uzamkl je do nejspodnější zásuvky svého stolu, aby aspoň v nejbližších dnech byly v bezpečí před zraky náměstka ředitele.
