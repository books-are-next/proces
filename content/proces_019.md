---
title: "Cesta k matce"
---

Najednou ho u oběda napadlo, že si zajede k matce.
Jaro teď už téměř skončilo a tím i třetí rok, co ji neviděl.
Prosila ho tenkrát, aby k ní přijel na své narozeniny, přes různé překážky té prosbě vyhověl a dokonce jí slíbil, že u ní stráví každé narozeniny, byl to slib, který ovšem už dvakrát nesplnil.
Teď však nechtěl čekat až do svých narozenin, ačkoli do nich chybělo jen čtrnáct dní, nýbrž chtěl jet ihned.
Řekl si sice, že nemá zvláštní důvod, proč by tam jel právě teď, naopak, zprávy, jež dostával pravidelně vždy ob měsíc od bratrance, který měl v tom městečku kupectví a spravoval peníze, jež K. pro matku posílal, byly uspokojivější než kdy předtím.
Matka sice už téměř oslepla, ale to K. podle zpráv lékařů čekal už léta; zato se jinak její stav zlepšil, různé potíže stáří polevily, místo aby zesílily, alespoň si teď méně stěžovala.
Podle bratrancova názoru to snad souviselo s tím, že se v posledních letech – už při své návštěvě zpozoroval K. skoro s odporem lehké příznaky – stala nadmíru pobožnou.
V jednom dopise líčil bratranec velmi názorně, jak si stařenka, jež se dřív jen stěží vlekla, pěkně vykračuje, když se v neděli do něho zavěsí a jde s ním do kostela.
A bratranci mohl K. věřit, neboť byl zpravidla úzkostlivý a zveličoval ve svých zprávách spíše věci zlé než dobré.

Buď jak buď, K. se teď rozhodl, že pojede; kromě jiných nepěkných rysů zjistil u sebe odnedávna jakousi přecitlivělost, sklon skoro bezmocně povolovat všem svým přáním – dobrá, v tomto případě poslouží ta nectnost aspoň dobrému účelu.

Přistoupil k oknu, aby trochu soustředil myšlenky, dal pak ihned odnést jídlo se stolu, poslal sluhu k paní Grubachové, aby jí oznámil, že odjíždí, a aby mu přinesl brašnu, do níž měla paní Grubachová zabalit všechno, co pokládá za potřebné, dal potom panu Kühnovi některé obchodní příkazy pro dobu své nepřítomnosti, sotva se tentokrát pohoršil, že pan Kühne, jak už si zvykl, přijal příkazy nezpůsobně, s tváří stranou obrácenou, jako by docela dobře věděl, co má dělat, a jako by to přikazování trpěl jako pouhý obřad, a šel nakonec k řediteli.
Když ho požádal o dvoudenní dovolenou, protože musí zajet k matce, zeptal se ovšem ředitel, je-li matka nemocna.
„Není,“ řekl K. bez dalšího vysvětlování.
Stál uprostřed pokoje, ruce měl zkříženy za zády.
Svraštil čelo a přemýšlel.
Unáhlil se snad s těmi přípravami k odjezdu? Nebylo by líp, kdy tu zůstal? Co tam chce? Chce se tam snad rozjet z přecitlivělostí? A z přecitlivělosti zde možná zamešká něco důležitého, nějakou příležitost zasáhnout, jaká se přece může naskytnout každý den, každou hodinu, když teď proces, jak se zdá, odpočívá po celé týdny a k němu nepronikla ani jediná určitější zpráva? A nevyleká nadto ještě stařenku, což ovšem nemá v úmyslu, mohlo by se to však snadno stát, třebaže on to nechce, neboť teď se děje leccos, co on nechce? A matka ani nežádala, aby přijel.
Dříve bratranec ve svých dopisech neustále opakoval, že ho matka naléhavě zve, teď už dlouho ne.
Kvůli matce tam tedy nepojede, to je jasné.
Jede-li tam však s nějakou nadějí, která se týká jeho samého, je hotový blázen a za to bláznovství se mu tam dostane takové odměny, že nakonec propadne zoufalství.
Ale jako by všechny tyto pochyby neměl on sám, nýbrž jako by se cizí lidé snažili našeptat mu je, a on jako by se probouzel ze sna, setrvával při svém rozhodnutí, že pojede.
Ředitel se zatím náhodou či pravděpodobně spíše ze zvláštní šetrností ke K. sklonil nad noviny, teď vzhlédl i on, vstal, podal mu ruku, už se na nic neptal a přál mu šťastnou cestu.

K. pak ještě čekal na zřízence a chodil sem a tam po své kanceláři, ubránil se skoro mlčky náměstkovi, který několikrát vešel, aby se poptal, proč K. odjíždí, a když mu zřízenec konečně přinesl brašnu, spěchal hned dolů ke kočáru, který si už předtím objednal.
Byl už na schodech, když se nahoře v poslední chvíli objevil ještě úředník Kullich, v ruce měl načatý dopis a chtěl patrně K. požádat, aby mu dal nějaký pokyn.
K. mu sice pokynul rukou, aby toho nechal, ale ten nechápavý světlovlasý a hlavatý chlapík neporozuměl, co to znamená, a mávaje listem, řítil se za K., div si nezlomil vaz.
K. byl tak rozhořčen, že vzal Kullichovi dopis z ruky a roztrhal jej, když ho Kullich na schodech dohonil.
Když se pak K. v kočáře otočil, stál Kullich, jenž patrně pořád ještě nepochopil, v čem pochybil, jako přikovaný a díval se za odjíždějícím kočárem, a vrátný vedle něho hluboce smekal čepici.
K. je tedy přece ještě jedním z nejvyšších úředníků banky; kdyby to popíral, usvědčil by ho vrátný.
A matka ho dokonce už kolik let považuje za ředitele banky, ať jí to rozmlouvá sebevíc.
V jejích očích neklesne, jakkoli utrpěla jeho vážnost u jiných.
Snad je to dobré znamení, že se právě před odjezdem přesvědčil, že stále ještě smí úředníkovi, který má dokonce styky se soudem, vzít dopis a roztrhat jej bez jakékoli omluvy, aniž mu shoří ruce.

Odtud škrtnuto

…Co by ovšem učinil nejraději, to udělat nesměl, dát Kullichovi dva zvučné políčky na baculaté bledé tváře.
Ale jinak je ovšem ta příhoda podařená, neboť K. nenávidí Kullicha, a nejen Kullicha, ale i Rabensteinera a Kaminera.
Myslí, že je nenáviděl odjakživa, upozornilo ho sice na ně teprve to, že se objevili v pokoji slečny Bürstnerové, jeho nenávist je však starší.
A v poslední době K. tou nenávistí skoro trpí, neboť ji nemůže ukojit; je tak těžko dostat se jim na kobylku, jsou to teď nejnižší úředníci, všichni tři zcela podřízení, nebudou postupovat, leda pod tlakem služebních let, a i tu pomaleji než kdokoli jiný, je tedy nemožné navalit jim do cesty nějakou překážku; žádná překážka cizí rukou nastrojená nemůže být tak velká jako Kullichova hloupost, Rabensteinerova lenivost a Kaminerova odporná podlézavá skromnost.
Jediné, co by se proti nim dalo podniknout, bylo by prosadit, aby dostali výpověď, a toho by se dalo dosáhnout dokonce velmi snadno, několik K. slov řediteli by stačilo, ale to je K. proti mysli. Snad by to udělal, kdyby se za tu trojici zasazoval náměstek, který zjevně nebo skrytě podporuje vše, co K. nenávidí, ale tu náměstek kupodivu dělá výjimku a chce to, co chce K.