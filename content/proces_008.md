---
title: Kapitola třetí
---

> V prázdné zasedací síni – Student – Kanceláře

V příštím týdnu čekal K. na opětné vyrozumění den co den, nemohl uvěřit, že by soud tak doslova přistoupil na jeho prohlášení, že se vzdává výslechů, a když očekávané vyrozumění až do soboty večer opravdu nepřišlo, předpokládal, že je mlčky obeslán do téhož domu na touž dobu.
Odebral se tam tedy v neděli znovu, šel tentokrát přímo po schodech a chodbách; několik lidí, kteří si ho pamatovali, ho pozdravilo u svých dveří, nemusel se však nikoho ptát a dostal se brzo ke správným dveřím.
Když zaklepal, hned mu otevřeli, ani se zvlášť neohlížel po známé ženě, jež zůstala stát u dveří, a chtěl hned do vedlejšího pokoje.
„Schůze dnes není,“ řekla žena.
„Proč by nebyla?“ zeptal se a nechtěl tomu věřit.
Ale žena ho přesvědčila tím, že otevřela dveře vedlejšího pokoje.
Byl opravdu prázdný a vypadal v té prázdnotě ještě žalostněji než minulou neděli.
Na stole, který stál beze změny na pódiu, leželo několik knih.
„Mohu se na ty knihy podívat?“
zeptal se K., ne že by byl zvlášť zvědavý, ale jen aby sem nešel úplně nadarmo.
„Ne,“ řekla žena a zavřela dveře, „to není dovoleno.
Ty knihy patří vyšetřujícímu soudci.“
„Ach tak,“ řekl K. a přikývl, „ty knihy jsou asi zákoníky a v podstatě tohoto soudnictví je, že jsou odsuzováni lidé nejen nevinní, ale i nevědoucí.“
„Tak už to bude,“ řekla žena, jež mu dobře neporozuměla.
„Tak já zase půjdu,“ řekl K. „Mám vyšetřujícímu soudci něco hlásit?“ zeptala se žena.
„Vy ho znáte?“ zeptal se K. „Ovšem,“ řekla žena, „můj muž je přece soudní sluha.“
Teprve teď si K. všiml, že místnost, kde minulou neděli stály jen necky, je teď úplně zařízena jako obývací pokoj.
Žena zpozorovala jeho údiv a řekla: „Ano, máme tu volný byt, ale ve dnech, kdy je schůze, musíme pokoj vyklidit.
Postavení mého muže má mnoho nevýhod.“
„Nedivím se ani tak tomu pokoji,“ řekl K. a pohlédl na ni hněvivě, „jako tomu, že jste provdána.“
„Narážíte snad na to, co se stalo na poslední schůzi, jak jsem vás vyrušila ve vaší řeči?“ zeptala se žena.
„Ovšem,“ řekl K., „dnes už to mám za sebou a skoro jsem už na to zapomněl, ale tehdy mě to skoro rozzuřilo.
A teď říkáte sama, že jste vdaná.“
„Nebylo vám to na škodu, že vaše řeč byla přerušena.
Ještě potom se o vás mluvilo velmi nepříznivě.“
„Budiž,“ řekl K. vyhýbavě, „ale vás to neomlouvá.“
„Mne omluví každý, kdo mě zná,“ řekla žena, „ten, kdo mě tehdy objímal, mě pronásleduje už dávno.
Možná že nejsem svůdná pro každého, ale pro něho ano.
Tomu se nelze ubránit, i můj muž se s tím už smířil; chce-li si zachovat své místo, musí to strpět, protože ten člověk je student a podle všeho bude mít ještě větší moc.
Je mi pořád v patách, odešel zrovna, když jste přicházel.“
„Hodí se to ke všemu ostatnímu,“
řekl K., „nepřekvapuje mě to.“
„Vy tu asi chcete leccos zlepšit?“ zeptala se žena pomalu a zkoumavě, jako by říkala něco, co je nebezpečné jak pro ni, tak i pro K. „Myslela jsem si to už podle vaší řeči, která se mi velmi líbila, pokud jde o mne.
Slyšela jsem, pravda, jen část, začátek jsem zameškala, a když jste končil, ležela jsem na zemi s tím studentem. – Je to tu přece tak hnusné,“ řekla, když se na chvilku odmlčela, a vzala K. za ruku. „Myslíte, že se vám podaří něco zlepšit?“ K. se usmál a pootočil svou rukou v jejích měkkých dlaních.
„Vlastně,“ řekl, „mě nikdo nepověřil, abych tu něco zlepšoval, jak tomu říkáte, a kdybyste to například řekla vyšetřujícímu soudci, vysmál by se vám, nebo by vás potrestal.
Z vlastního rozhodnutí bych se skutečně do těch věcí nevměšoval a můj spánek by nikdy nerušila touha po nápravě tohoto soudnictví.
Ale tím, že jsem prý byl zatčen – jsem totiž zatčen –, mě donutili, abych zde zasáhl, a to kvůli sobě.
Mohu-li však přitom nějak prospět také vám, rozumí se, že to udělám velmi rád.
Ne snad jen z lásky k bližnímu, ale i proto, že také vy mi můžete pomoci.“
„Jak bych jen mohla?“ zeptala se žena.
„Tím, že mi teď například ukážete ty knihy tam na stole.“
„Ale ráda,“ zvolala žena a táhla ho chvatně za sebou.
Byly to staré, ohmatané knihy, hřbet jedné z nich byl uprostřed téměř rozlomený, kusy spojovala jen vlákna.
„Jak je to tu všechno špinavé,“ řekl K. a zavrtěl hlavou, a než mohl po knihách sáhnout, žena utřela zástěrou prach aspoň svrchu.
K. otevřel nejhořejší knihu, objevil se neslušný obrázek.
Muž a žena seděli nazí na pohovce, sprostý záměr obrázku byl zřejmý, kreslíř byl však natolik neobratný, že konec konců nebylo vidět nic než muže a ženu, jejichž tělesnost byla na obrázku zdůrazněna, seděli přehnaně zpříma a ná­sledkem chybné perspektivy se jen těžko mohli k sobě obrátit.
K. dál nelistoval, jenom ještě otevřel titulní list druhé knihy, byl to román s názvem: „Co všechno musela Markyta vytrpět od svého muže Jendy.“
„Tak takové zákoníky se tady studují,“
řekl K., „takoví lidé mě mají soudit.“
„Já vám pomůžu,“ řekla žena.
„Opravdu? Cožpak byste opravdu mohla, aby to pro vás nebylo nebezpečné? Vždyť jste před chvílí řekla, že i váš muž je na představených velice závislý.“
„Přesto vám pomůžu,“ řekla žena, „pojďte, musíme si o tom promluvit.
O nebezpečí, které mi hrozí, už nemluvte, já se nebezpečí bojím jen tam, kde se ho bát chci.
Pojďte.“ Ukázala na pódium a poprosila ho, aby si s ní sedl na stupínek.
„Vy máte krásné tmavé oči,“ řekla, když se posadili, a dívala se zdola K. do tváře, „říkají mi, že mám taky krásné oči, ale vaše jsou mnohem krásnější.
Všimla jsem si jich ostatně už tenkrát, když jste sem vešel poprvé.
Kvůli nim jsem taky potom šla sem do zasedací síně, jindy to nedělám, mám to dokonce jaksi zakázáno.“
To je tedy všechno, pomyslel si K., nabízí se mi, je zkažená jako všichni tady, soudních úředníků má až po krk, což konečně chápu, a vítá proto každého cizího člověka poklonou o jeho očích.
A K. mlčky vstal, jako by byl své myšlenky vyslovil nahlas a tím jí své chování vysvětlil.
„Nemyslím, že byste mi mohla pomoci,“ řekl, „kdo by mi chtěl opravdu pomoci, musel by mít styky s vysokými úředníky.
Vy však jistě znáte jen podřízené zaměstnance, jakými se to tu jen hemží.
Ty znáte jistě velmi dobře a mohla byste u nich leccos prosadit, o tom nepochybuji, ale kdybyste toho u nich prosadila sebevíc, nemohlo by to mít ani sebemenší vliv na konečný výsledek procesu.
Vy však byste se kvůli tomu přece jen rozkmotřila s několika přáteli.
To nechci. Stýkejte se s těmito lidmi jako dosud, zdá se mi totiž, že bez toho nemůžete být.
Neříkám, že toho nelituji, neboť abych vám přece jen nějak oplatil vaši poklonu, i vy se mi líbíte, zvlášť když se na mne díváte tak smutně jako teď, ačkoli k tomu vlastně nemáte nejmenší důvod.
Patříte ke společnosti, kterou musím potírat, vám však je v ní velice dobře, dokonce milujete toho studenta, a jestli ho nemilujete, aspoň mu dáváte přednost před svým mužem.
To se dalo snadno poznat z vašich slov.“
„Ne!“ zvolala, zůstala sedět a jen vzala K. za ruku, kterou neodtáhl dost rychle.
„Nesmíte teď odejít, nesmíte mít o mně špatné mínění! Byl byste opravdu schopen teď odejít? Jsem opravdu tak bezcenná, že mi nechcete udělat kvůli ani tolik, abyste zůstal ještě chviličku?“ „Nerozumíte mi,“ řekl K. a sedl si, „záleží-li vám opravdu na tom, abych tu zůstal, rád zůstanu, vždyť mám čas, přišel jsem přece proto, že jsem předpokládal, že dnes bude přelíčení.
Tím, co jsem říkal před chvílí, chtěl jsem vás jen poprosit, abyste v mém procesu nic pro mne nepodnikala.
Ale ani kvůli tomu se nemusíte trápit, uvážíte-li, že mi na výsledku procesu vůbec nezáleží a že mi odsuzující rozsudek bude jen k smíchu.
Za předpokladu, že proces bude mít vůbec nějaký opravdový závěr, o čemž velmi pochybuji.
Spíš myslím, že řízení bylo už zastaveno nebo že bude zastaveno co nejdřív, ať už proto, že úředníci jsou líní či zapomnětliví, nebo snad dokonce proto, že dostali strach.
Je ovšem také možné, že čekají nějaký větší úplatek, a proto povedou proces naoko dál, docela zbytečně, jak mohu prohlásit už dnes, neboť nehodlám nikoho podplácet.
Mohla byste mi však přece jen prokázat laskavost, kdybyste řekla vyšetřujícímu soudci nebo komukoli jinému, kdo rád rozšiřuje důležité zprávy, že se nikdy a žádnými úskoky, v jakých se ti pánové jistě vyznají, nedám přimět, abych je podplácel.
Bylo by to úplně marné, to jim můžete říci rovnou.
Snad už to ostatně postřehli sami, a když ne, vůbec mi na tom nezáleží, aby se to dověděli už teď.
Pánové si tím jen ušetří práci, já ovšem také nějaké ty nepříjemnosti, těm se však rád podvolím, jen když vím, že každá zasadí zároveň ránu i jim.
A aby ji zasadila, o to se postarám.
Znáte se vlastně s vyšetřujícím soudcem?“ „Jak by ne,“ řekla žena, „na toho jsem dokonce myslela nejdřív, když jsem vám nabízela pomoc.
Nevěděla jsem, že je jenom podřízený úředník, ale když to říkáte, bude to asi pravda.
Přesto však myslím, že zpráva, kterou podá nahoru, má nějaký vliv.
A píše tolik zpráv.
Říkáte, že úředníci jsou líní, všichni jistě ne, zejména tenhle vyšetřující soudce ne, napíše toho hromadu.
Minulou neděli například zasedali až do večera.
Všichni lidé odešli, vyšetřující soudce však zůstal v síni, musela jsem mu donést lampu, měla jsem jen malou kuchyňskou, ale byl s ní spokojen a dal se hned do psaní.
Mezitím přišel také můj muž, měl tu neděli zrovna volno, došli jsme si pro nábytek, zařídili jsme si zas pokoj, pak ještě přišli sousedé, bavili jsme se ještě při svíčce, zkrátka, na vyšetřujícího soudce jsme zapomněli a šli jsme spát.
Najednou v noci, bylo jistě už hodně pozdě, se probudím, vedle postele stojí vyšetřující soudce a rukou zaclání lampu, aby na mého muže nepadalo světlo, byla to zbytečná opatrnost, můj muž má takové spaní, že by ho ani to světlo neprobudilo.
Já jsem se tak polekala, že jsem se málem dala do křiku, ale vyšetřující soudce byl velmi milý, napomenul mě, abych byla opatrná, pošeptal mi, že až dosud psal, že mi teď přináší lampu a že nikdy nezapomene, jak mě viděl, když jsem spala.
To všechno vám povídám jen proto, abyste věděl, že vyšetřující soudce píše opravdu mnoho zpráv, zejména o vás, neboť váš výslech byl jistě jedním z hlavních bodů na nedělním zasedání.
Takové dlouhé zprávy přece nemohou být úplně bez významu.
Mimoto můžete z toho, co jsem vám pověděla, také poznat, že se vyšetřující soudce o mne uchází a že právě teď v první době, zřejmě si mne povšiml teprve teď, mohu mít na něho velký vliv.
Že mu na mně hodně záleží, pro to mám teď ještě i jiné důkazy.
Včera mi poslal po studentovi, ke kterému má velkou důvěru a který je jeho spolupracovníkem, hedvábné punčochy jako dárek, prý za to, že uklízím zasedací síň, ale to je jen záminka, protože ta práce je má povinnost, a za ni je placen můj muž.
Jsou to krásné punčochy, jen se podívejte, –“
natáhla nohy, zvedla sukně až ke kolenům a sama se rovněž dívala na punčochy – „jsou to krásné punčochy, ale jsou vlastně příliš jemné a pro mne se nehodí.“

Znenadání se odmlčela, položila ruku na ruku K., jako by ho chtěla uchlácholit, a šeptala: „Buďte zticha, Bertold se na nás dívá.“
K. pomalu vzhlédl.
Ve dveřích zasedací síně stál mladík, byl drobný, neměl docela rovné nohy a hleděl si dodat vážností krátkým, řídkým, naryšavělým plnovousem, který si ustavičně prohraboval prsty.
K. se na něho zvědavě zadíval, vždyť to byl první student té neznámé právní vědy, s nímž se, tu nějak lidsky setkal, muž, který se pravděpodobně jednou také dostane na vyšší úřednická místa.
Student se však o K.
zřejmě vůbec nestaral, jen ženě pokynul prstem, který na okamžik vytáhl z vousů, a šel k oknu, žena se nahnula ke K. a zašeptala: „Nezlobte se na mne, pěkně vás prosím, ani si o mně nemyslete nic zlého, já teď musím k němu, k tomu ohavovi, jen se podívejte na jeho křivé nohy.
Ale hned se vrátím, potom půjdu s vámi, vezmete-li mě s sebou, půjdu, kam budete chtít, můžete si se mnou dělat, co se vám zlíbí, budu šťastna, jen když budu co nejdéle odtud, nejradši bych byla odtud navždy.“
Pohladila ještě K. ruku, vyskočila a běžela k oknu.
K. bezděky mávl do prázdna, jak chtěl její ruku zachytit.
Ta žena ho opravdu lákala, ať přemýšlel sebevíc, nenacházel přesvědčivý důvod, proč by tomu pokušení neměl povolit.
Napadlo ho sice, že ho ta žena chce polapit pro účely soudu, ale tuto námitku snadno zažehnal.
Jak by ho mohla polapit? Nezůstal by vždycky natolik svobodný, že by mohl celý ten soud ihned rozbít na padrť, aspoň pokud jde o jeho případ? To si nemůže ani tak málo věřit? A jak mu nabízela pomoc, to znělo upřímně a snad to nebylo bez ceny.
A snad by nebylo lepší pomsty na vyšetřujícím soudci a jeho společnících, než kdyby jim vzal tuto ženu a přivlastnil si ji.
Mohlo by se pak jednou přihodit, že by vyšetřující soudce po namáhavém spisování lživých zpráv o K.
našel pozdě v noci postel té ženy prázdnou.
A prázdnou proto, že by náležela K., že by ta žena u okna, to bujné, pružné, teplé tělo v tmavých šatech z hrubé těžké látky náleželo jen a jen K.
Když se takto zhostil námitek proti ženě, začal mu být tichý rozhovor u okna příliš dlouhý, a tak zaklepal na pódium kotníky prstů a potom i pěstí.
Student pohlédl přes ženino rameno krátce na K., nedal se však rušit, dokonce se k ženě přitiskl ještě úžeji a objal ji.
Sklonila hluboko hlavu, jako by ho pozorně poslouchala, a když se sehnula, políbil ji zvučně na krk a skoro přitom ani nepřestával mluvit.
K. v tom spatřoval důkaz tyranské moci, kterou student, jak si žena stěžovala, nad ní uplatňuje, vstal a procházel se po místnosti.
Díval se úkosem po studentovi a uvažoval, jak by se ho mohl co nejrychleji zbavit, a tak mu nebylo vhod, když student, patrně vyrušen tím přecházením, při kterém K. tu a tam až zadupal, podotkl: „Jste-li netrpělivý, můžete odejít.
Mohl jste odejít už dřív, nikdo by vás nepohřešoval.
Ano, dokonce jste měl odejít, a to už ve chvíli, kdy jsem vešel, a co nejrychleji.“
Z té poznámky čišela snad celkem povšechná zloba, jisté však v ní byla i nadutost budoucího soudního úředníka, který mluví k nesympatickému obžalovanému.
K. zůstal stát docela těsné u něho a řekl s úsměvem: „Jsem netrpělivý, to je pravda, ale ta netrpělivost se dá nejsnáz odstranit tak, že nás opustíte.
Jestliže jste však přišel, abyste studoval – slyšel jsem, že jste student –, rád vám udělám místo a odejdu s tou ženou.
Bude ostatně třeba, abyste ještě hodně studoval, než z vás bude soudce.
Neznám sice ještě vaše soudnictví dopodrobna, domnívám se však, že k němu zdaleka nepostačí jen hrubé řeči, které ovšem už ovládáte nestydatě dobře.“
„Neměli ho nechat tak volné pobíhat,“
řekl student, jako by chtěl ženě nějak vysvětlit urážlivá slova K., „byla to chyba.
Říkal jsem to vyšetřujícímu soudci.
Měli ho aspoň zavřít v jeho pokoji, než budou hotovi s výslechy.
Ten vyšetřující soudce je někdy nepochopitelný.“
\[9\] „Zbytečné řeči,“ řekl K. a natáhl ruku po ženě, „pojďte.“
„Ach tak,“ řekl student, „ne, ne, tu nedostanete,“ a silou, jakou by v něm nikdo nehledal, zvedl si ji na ruku, běžel se sehnutými zády ke dveřím a něžně se na ni díval.
Bylo přitom docela dobře znát, že má z K.
jaksi strach, přesto si troufal K. ještě dráždit tím, že volnou rukou hladil a tiskl ženinu paži.
K. za ním běžel několik kroků, připraven, že ho chytne, a kdyby to nešlo jinak, trochu přiškrtí, když žena řekla: „Nic naplat, vyšetřující soudce pro mne posílá, nesmím jít s vámi, ten malý ohava,“ přitom přejela studentovi rukou po tváři, „ten malý ohava mě nepustí.“
„A vy se nechcete dát vysvobodit!“
křikl K., položil studentovi ruku na rameno a ten po ní chňapl zuby.
„Ne!“ zvolala žena a odstrkovala K. oběma rukama. „Ne, ne, jen to ne, co vás to napadá! To by byla moje zkáza.
Jen ho nechte, když vás prosím, jen ho nechte.
Vždyť on jen provádí rozkaz vyšetřujícího soudce a nese mě k němu.“
„Pak ať si běží, a vás už nechci ani vidět,“ řekl rozzuřený a zklamaný K. a strčil studenta do zad, až klopýtl, ale vzápětí si samou radostí, že neupadl, se svým břemenem poskočil tím výše.
K. šel pomalu za nimi, uznával, že to je první nepochybná porážka, kterou od těch lidí utrpěl.
Nebylo ovšem důvodu, aby se začal nějak strachovat, utrpěl tu porážku jen proto, že vyhledal boj.
Zůstane-li doma a bude-li žít svým obvyklým životem, bude mít tisíceronásobnou převahu nad každým z těch lidí a může odklidit z cesty kteréhokoli z nich jediným kopnutím.
A představoval si k popukání směšný výjev, k jakému by došlo, kdyby ten ubohý student, to nafoukané děcko, ten křivonohý vousáč klečel před Elsinou postelí a se sepjatýma rukama prosil o milost.
K. se ta představa líbila natolik, až si umínil, že studenta vezme jednou s sebou k Else, naskytne-li se k tomu sebemenší příležitost.

Ze zvědavostí pospíšil ještě ke dveřím, chtěl vidět, kam student ženu odnáší, přece ji snad nebude nosit na rukou po ulicích.
Ukázalo se, že cesta je mnohem kratší.
Hned naproti dveřím do bytu vedly úzké dřevěné schody patrně na půdu, zatáčely se, takže nebylo vidět, kde končí.
Po těchto schodech nesl student ženu nahoru, šel už hodně pomalu a sténal, protože z toho, jak až doposud běžel, mu začaly docházet síly.
Žena kynula K. rukou na pozdrav, krčila rameny a snažila se tak naznačit, že není vinna tím únosem, mnoho lítosti však v tom posuňku nebylo.
K. se na ni díval bezvýrazně jako cizí člověk, nechtěl ani dát najevo, že je zklamán, ani že to zklamání snadno přebolí.

Oba byli už ti tam, K. však stál pořád ještě ve dveřích.
Musel se domnívat, že ho ta žena nejen podvedla, ale i obelhala, když řekla, že student ji nese k vyšetřujícímu soudci.
Vyšetřující soudce přece nebude vysedávat na půdě a čekat tam.
Dřevěné schody nepodávaly žádné vysvětlení, ať se na ně člověk díval sebedéle.
Tu zpozoroval na zdi u paty schodů malou tabulku, šel tam a četl nápis psaný dětským necvičeným písmem: „K soudním kancelářím.“
Zde na půdě tohoto činžáku jsou tedy soudní kanceláře? Nebyla to instituce, jež by mohla vzbudit přílišnou úctu, a pro obžalovaného bylo uklidňující, když si představil, jak málo peněz má ten soud, umisťuje-li své kanceláře tam, kam odhazují zbytečné krámy nájemníci, kteří již sami patří k těm nejchudším.
Nebylo ovšem vyloučeno, že peněz je dost, že se však na ně vrhne úřednictvo, ještě než se jich použije k soudním účelům.
To bylo podle dosavadních zkušeností K. dokonce velmi pravděpodobné, jenže potom sice obžalovaného zneuctívalo, že soud je tak zlotřilý, v podstatě ho to však uklidňovalo spíše, než kdyby soud byl chudobný.
K. teď chápal, že se ho při prvním výslechu styděli obeslat na půdu a raději ho obtěžovali v jeho bytě.
V jakém postavení je přece K. proti tomu soudci, který dřepí na půdě, kdežto on sám má v bance velkou místnost s předpokojem a může se ohromným oknem dívat na rušné náměstí! Nemá ovšem vedlejší příjmy z úplatků nebo zpronevěr a taky nemůže přikázat sluhovi, aby mu přinesl do kanceláře v náručí nějakou ženu.
To si však K. rád odepře, aspoň v tomto životě.

K. ještě stál před tabulkou, když po schodech vystoupil nějaký muž, podíval se otevřenými dveřmi do obývacího pokoje, odkud bylo vidět i do zasedací síně, a pak se K. zeptal, zda tu před chvilkou neviděl nějakou ženu.
„Vy jste soudní sluha, viďte?“ zeptal se K. „Ano,“ řekl muž, „ach tak, vy jste obžalovaný K., teď vás už poznávám, pěkně vás vítám.“
A podal ruku K., který něco takového vůbec nečekal.
„Na dnešek ale není hlášeno žádné zasedání,“ řekl soudní sluha, když K. mlčel. „Já vím,“ řekl K. a prohlížel si civilní kabát soudního sluhy, na němž byly jako jediné úřední označení vedle několika obyčejných knoflíků také dva pozlacené, které vypadaly, jako by byly odpárány ze starého důstojnického pláště.
„Mluvil jsem před chvilkou s vaší ženou.
Už tady není. Student ji odnesl k vyšetřujícímu soudci.“
„Tak to vidíte,“ řekl soudní sluha, „pořád mi ji odnášejí.
Dnes je přece neděle a nejsem povinen něco dělat, ale pošlou mě s hlášením, které je jistě zbytečné, jen aby mě odtud dostali.
A udělají to tak, že mě nepošlou daleko, takže mám naději, že se snad ještě vrátím včas, když si hodně pospíším.
Běžím tedy, co mi síly stačí, v úřadě, kam mě poslali, křiknu své hlášení pootevřenými dveřmi tak udýchán, že mu sotva mohli porozumět, běžím zase zpátky, ale student si pospíšil ještě víc než já, měl ovšem také kratší cestu, stačilo, aby seběhl po schodech z půdy.
Kdybych nebyl tak závislý, dávno už bych toho studenta rozmáčkl tady o tu zeď.
Tady vedle té tabulky.
Ustavičně se mi o tom zdá.
Tady, trochu nad zemí, je pevně přimáčknut, ruce má natažené, prsty roztažené, křivé nohy má stočené do kolečka, a všechno kolem je postříkáno krví.
Ale až dosud to byl pouhý sen.“
„Jiná pomoc není?“ zeptal se K. s úsměvem. „Nevím o žádné,“ řekl soudní sluha.
„A teď to začíná být ještě horší, až dosud ji nosil jen k sobě, teď, čekal jsem to ovšem už dávno, ji nosí také k vyšetřujícímu soudci.“
„Není tím vaše paní také sama trochu vinna?“
zeptal se K., musel se při této otázce ovládnout, tak silně pociťoval teď žárlivost i on.
„Ovšemže je,“ řekl soudní sluha, „ona má dokonce hlavní vinu.
Ona se mu pověsila na krk.
A on, ten běhá za všemi ženskými.
Jen tady v domě ho vyhodili už z pěti bytů, do kterých se vloudil.
Má žena je ovšem nejkrásnější z celého domu, a právě já se nesmím bránit.“
„Když je to tak, není vám ovšem pomoci,“ řekl K. „A proč by nebylo?“ zeptal se soudní sluha.
„Stačilo by, kdyby někdo toho studenta, je to zbabělec, až zas jednou bude dotírat na mou ženu, zpráskal tak, aby se už nikdy neopovážil.
Já sám to ale udělat nesmím a jiný mi to k vůli neudělá, každý se bojí jeho moci.
Mohl by to udělat jen člověk jako vy.“
„Jak to já?“ zeptal se K. udiveně. „Jste přece obžalován,“ řekl soudní sluha.
„Ano,“ řekl K, „ale tím spíš bych se měl co obávat, že by to mělo vliv ne snad na výsledek procesu, ale pravděpodobně přece jen na předběžné vyšetřování.“
„To ano, to jistě,“ řekl soudní sluha, jako by mínění K. bylo zrovna tak správné jako jeho.
„Zpravidla se však u nás nevedou žádné beznadějné procesy.“
„Nesoudím jako vy,“
řekl K., „ale přesto si při vhodné příležitosti vezmu toho studenta do parády.“
„To bych vám byl velmi povděčen,“ řekl soudní sluha poněkud strojeně, jako by vlastně ani nevěřil, že by se jeho největší přání mohlo vyplnit.
„Možná,“ pokračoval K, „by si zasluhovali stejné odměny ještě i jiní vaši úředníci a možná dokonce všichni.“
„Ano, ano,“ řekl soudní sluha, jako by šlo o něco, co se rozumí samo sebou.
Přitom se podíval na K. důvěřivým pohledem, jak až dosud neučinil přes všechnu přívětivost, a dodal: „To už jinak není, člověk je pořád rebelant.“
Ale patrně se mu přece jen zdálo, že se rozmluva stala tak trochu povážlivou, neboť ji přerušil slovy: „Teď se musím hlásit v kanceláři.
Chcete jít se mnou?“ „Nemám tam co dělat,“ řekl K. „Můžete se podívat na kanceláře.
Nikdo si vás nevšimne.“
„A stojí to za podívanou?“ ptal se K. váhavě, měl však velkou chuť jít se sluhou.
„Dobrá,“ řekl konečně, „půjdu s vámi.“
A vyběhl po schodech rychleji než soudní sluha.

U vchodu by byl málem upadl, neboť za dveřmi byl ještě schod.
„Na obecenstvo tu neberou zvláštní ohledy,“ řekl.
„Vůbec nemají ohledy,“ řekl soudní sluha, „jen se podívejte tady na tu čekárnu.“
Byla to dlouhá chodba, z níž vedly několikery hrubě tesané dveře k jednotlivým oddělením půdy.
Ačkoli světlo sem přímo nevnikalo, nebyla tu úplná tma, neboť některá oddělení měla do chodby místo celistvých prkenných stěn jenom laťové mříže, ovšem až do stropu, a těmi pronikalo trochu světla a bylo vidět i jednotlivé úředníky, jak píší u stolů nebo stojí těsně u mříže a mezerami pozorují lidi na chodbě.
Na chodbě bylo jen málo lidí, patrně proto, že byla neděle.
Působili velmi skromným dojmem.
Skoro v pravidelných vzdálenostech od sebe seděli ve dvou řadách na dlouhých dřevěných lavicích, jež stály po obou stranách chodby.
Všichni byli v ošumělých šatech, ačkoli většinou náleželi k vyšším třídám, jak bylo vidět z výrazu tváře, držení těla, střihu vousů a z četných nepatrných podrobností, které se daly těžko určit.
Poněvadž tu nebyly věšáky, položili si klobouky pod lavici, každý patrně učinil podle příkladu ostatních.
Když ti, kteří seděli nejblíže u dveří, spatřili K. a soudního sluhu, vstali a pozdravili, jakmile to viděli další, mysleli, že musí rovněž pozdravit, a tak vstali všichni, když ti dva šli kolem.
Nestáli však nikdy úplně zpříma, záda měli sehnutá, kolena pokleslá, stáli jako žebráci na ulici.
K. počkal na soudního sluhu, který šel kousek za ním, a řekl: „Jak jsou ti lidé ponížení.“
„To jsou,“ řekl soudní sluha, „jsou to obžalovaní, všichni, co tu vidíte, jsou obžalovaní.“
„Opravdu!“ řekl K. „Pak jsou to přece moji kamarádi.“
A obrátil se k nejbližšímu, byl to velký, štíhlý, skoro už šedivý muž.
„Nač tu čekáte?“ zeptal se K. zdvořile. Neočekávané oslovení však toho člověka zmátlo a vypadalo to tím trapněji, že to byl zřejmě člověk znalý světa, který se určitě dovedl jinde ovládat a nevzdával se jen tak snadno převahy, kterou si získal nad mnoha jinými.
Zde však nedovedl odpovědět na tak prostou otázku a díval se po ostatních, jako by byli povinni přijít mu na pomoc a jako by nikdo od něho nemohl očekávat odpověď, kdyby se mu pomoci nedostalo.
Tu přistoupil soudní sluha a řekl, aby toho člověka uchlácholil a povzbudil: „Ten pán se jen ptá, nač tu čekáte.
Tak přece odpovězte.“
Hlas soudního sluhy, mužovi pravděpodobně známý, měl lepší účinek: „Čekám –“ začal a uvázl.
Zvolil si zřejmě tento začátek, aby odpověděl docela přesně na danou otázku, teď však nevěděl, jak dál.
Někteří z čekajících se přiblížili a postávali kolem skupiny, soudní sluha jim řekl: „Z cesty, z cesty, uvolněte chodbu.“
Ucouvli trochu, ale ne až tam, kde seděli dřív.
Mezitím se dotazovaný vzchopil a dokonce se trochu usmál, když odpovídal: „Před měsícem jsem ve své věci podal několik návrhů na vedení důkazů a čekám na vyřízení.“
„Zdá se, že vynakládáte velké úsilí,“ řekl K. „Ano,“ řekl muž, „vždyť je to má věc.“
„Každý nesoudí jako vy,“
řekl K., „já například jsem také obžalován, ale přisámbůh, ani jsem nenavrhl žádné důkazy, ani jinak jsem nepodnikl nic podobného.
Což vy to pokládáte za nutné?“ „Ani nevím,“ řekl muž zas už docela nejistě; domníval se zřejmě, že si ho K. dobírá, proto by byl ze strachu, aby se nedopustil nějaké nové chyby, nejraději opakoval svou dřívější odpověď od začátku do konce, když se však K. na něho netrpělivě podíval, řekl jenom: „Pokud jde o mne, já jsem důkazy navrhl.“
„Vy asi nevěříte, že jsem obžalován?“ zeptal se K. „Ó, prosím, zajisté,“ řekl muž a ustoupil trochu stranou, ale v jeho odpovědi nebyla víra, pouze strach.
„Vy mi tedy nevěříte?“
zeptal se K., a bezděčně, téměř dojat pokorným chováním toho člověka, vzal ho za ruku, jako by ho chtěl přinutit, aby uvěřil.
Nechtěl mu však způsobit bolest, také na něho sáhl jen docela zlehka, přesto ten člověk vykřikl, jako by ho K. uchopil ne dvěma prsty, ale žhavými kleštěmi.
Tím směšným křikem se K. znechutil nadobro; když mu ten člověk nevěří, že je obžalován, tím líp; snad ho dokonce pokládá za soudce.
A uchopil ho teď na rozloučenou opravdu pevněji, srazil ho zpátky na lavici a šel dál.
„Obžalovaní jsou většinou tak nedůtkliví,“ řekl soudní sluha.
Za nimi se teď skoro všichni čekající shromáždili kolem muže, který už přestal křičet, a zdálo se, že se ho podrobně vyptávají, co se přihodilo.
Proti K. přicházel teď nějaký hlídač, dalo se to poznat zejména podle šavle, která měla, aspoň podle barvy soudě, hliníkovou pochvu.
K. se tomu divil a dokonce si na ni sáhl rukou.
Hlídač, který přišel proto, že slyšel ten křik, se ptal, co se stalo.
Soudní sluha ho hleděl uchlácholit několika slovy, ale hlídač prohlásil, že se přece jen musí podívat sám, zasalutoval a šel dál velmi spěšnými, ale i velmi krátkými krůčky, jež byly asi odměřeny pakostnicí.

K. se dlouho nezajímal o hlídače a společnost na chodbě, zvláště když viděl asi v polovině chodby, že by mohl zahnout vpravo jakýmsi otvorem bez dveří.
Zeptal se soudního sluhy, zda tudy má jít, soudní sluha přikývl a K.
tam teď skutečně zahnul.
Bylo mu nepříjemné, že musí jít pořád krok nebo dva před soudním sluhou, mohlo to aspoň na tomto místě budit dojem, jako by byl zatčen a předváděn.
Počkal proto několikrát na soudního sluhu, ten však hned zase zůstával za ním.
Konečně řekl K., aby se už zbavil nepříjemného pocitu: „Viděl jsem už, jak to tady vypadá, a zase půjdu.“
„Všechno jste ještě neviděl,“ řekl soudní sluha docela nezáludně.
„Nechci vidět všechno,“
řekl K., neboť už také opravdu pociťoval únavu, „půjdu už, jak se dostanu k východu?“ „Snad jste už nezabloudil?“ zeptal se soudní sluha udiveně.
„Jděte tudy až na roh a pak vpravo chodbou a přímo ke dveřím.“
„Pojďte se mnou,“
řekl K., „ukažte mi cestu, jinak zabloudím, je tu tolik cest.“
„Je to jediná cesta,“ řekl soudní sluha teď už vyčítavě, „nemohu s vámi jít zase zpátky, musím přece podat hlášení a ztratil jsem s vámi už spoustu času.“
„Pojďte se mnou!“ opakoval teď K. ostřeji, jako by byl soudního sluhu konečně při­stihl při nepravdě.
„Jen tolik nekřičte,“ zašeptal soudní sluha, „tady přece jsou všude kanceláře.
Když se nechcete vrátit sám, pojďte ještě kousek se mnou nebo tady počkejte, až vyřídím své hlášení, pak se s vámi rád zase vrátím.“
„Ne, ne,“ řekl K., „nepočkám a vy teď musíte jít se mnou.“
K. se ještě ani nerozhlédl, ve kterých místech je, a teprve když se teď otevřely jedny z četných dřevěných dveří, jež byly všude kolem, podíval se do nich.
Vyšla dívka, kterou asi přivolalo, jak K. hlasitě hovořil, a zeptala se: „Pán si přeje?“ Daleko za ní bylo v přítmí vidět, jak se blíží ještě nějaký muž.
K. se podíval na soudního sluhu.
Ten přece řekl, že si nikdo nebude K. všímat, a teď přicházejí už dva, mnoho neschází a bude úřednictvu nápadný a budou chtít, aby vysvětlil, co tu pohledává.
Jediným pochopitelným a přijatelným vysvětlením bylo, že je obžalovaný a že se chce dovědět datum příštího výslechu, ale právě toto vysvětlení nechtěl poskytnout, zvláště když ani nebylo pravdivé, neboť přišel jen ze zvědavosti nebo, a to je ještě nemožnější vysvětlení, protože se chtěl ujistit, že zevnitř je toto soudnictví stejně odporné jako zvenčí.
A opravdu se zdálo, že tato domněnka je správná, nechtěl vniknout ještě dál, byl už dost stísněn tím, co viděl až doposud, nebyl zrovna teď schopen stát tváří v tvář nějakému vyššímu úředníku, jaký se mohl objevit v každých dveřích, chtěl odejít, a to se soudním sluhou nebo i sám, kdyby to nešlo jinak.

Bylo však asi nápadné, že tu tak mlčky postává, a dívka a soudní sluha se opravdu na něho dívali tak, jako by s ním co nevidět měla nastat nějaká velká proměna a oni nechtěli tuto podívanou propást.
A ve dveřích stál muž, kterého K. předtím zahlédl za dívkou, držel se stropního trámu u nízkých dveří a trochu se pohupoval na špičkách jako netrpělivý divák.
Dívka však přece jen poznala první, že K. se tak chová proto, že je mu trochu nevolno, přinesla židli a zeptala se: „Nechcete se posadit?“ K. se hned posadil a opřel se oběma lokty o opěradla, aby seděl ještě pevněji.
„Máte trochu závrať, viďte?“ zeptala se ho.
Její tvář byla teď těsně před ním, měla přísný výraz, jako mívají některé ženy právě v nejspanilejším mládí.
„Nedělejte si proto starosti,“ řekla, „to tady není nic neobvyklého, skoro každý dostane takový záchvat, když sem přijde poprvé.
Vy jste tu poprvé? Ach tak, to tedy není nic neobvyklého.
Slunce tady praží na krovy a vzduch je tak ztuchlý a těžký od toho horkého dřeva.
Není to proto zvlášť vhodné místo pro kanceláře, ačkoli to má ovšem jinak velké výhody.
Ale vzduch je tady takový, že ve dnech, kdy sem chodí mnoho stran, a to je skoro každý den, se tu téměř nedá dýchat.
Uvážíte-li k tomu ještě, že se tu často také suší prádlo – nelze to nájemníkům úplně zakázat –, nebudete se už divit, že se vám udělalo trochu nevolno.
Člověk si časem na ten vzduch docela dobře zvykne.
Až sem přijdete podruhé nebo potřetí, ani už tu stísněnost nepocítíte.
Je vám už líp?“ K. neodpověděl, bylo mu příliš trapné, že jeho náhlá slabost ho tak vydala napospas těm lidem tady, mimoto mu teď nebylo líp, nýbrž ještě o něco hůř, když se dověděl, proč je mu špatně.
Dívka si toho hned povšimla, a aby se K. mohl osvěžit, vzala tyč s hákem, jež stála opřena o zeď, a trhnutím otevřela malý vikýř, který byl právě nad hlavou K. a vedl ven. Dovnitř však napadalo tolik sazí, že dívka musela vikýř hned zas zavřít a očistit K. svým kapesníkem ruce od sazí, neboť K. byl příliš unaven, aby si je očistil sám.
Byl by tu rád zůstal klidně sedět, až by se zotavil natolik, aby mohl odejít, to by se mu ale docela jistě podařilo tím dřív, čím méně by se o něho starali.
Ale dívka teď dokonce ještě řekla: „Tady nemůžete zůstat, tady rušíme provoz.“
K. se otázal očima, jaký provoz to tady ruší.
„Dovedu vás, chcete-li, do pokoje pro nemocné.
Pomozte mi, prosím,“ řekla muži ve dveřích a ten hned přistoupil.
Ale K. nechtěl do pokoje pro nemocné, chtěl se vyhnout právě tomu, aby ho vedli dál, čím dál se dostane, tím to bude horší.
„Už mohu jít,“ řekl proto, vstal a chvěl se, jak byl zhýčkán tím, že tak pohodlně seděl.
Potom však se už neudržel na nohou.
„Přece jen to nejde,“ řekl, zavrtěl hlavou a s povzdechem se zase posadil.
Vzpomněl si na soudního sluhu, který by ho i tak mohl snadno vyvést ven, ale zřejmě byl už dávno pryč.
K. se díval mezerou mezi dívkou a mužem, kteří stáli před ním, nemohl však soudního sluhu najít.

„Myslím,“ řekl muž, který měl na sobě elegantní oblek s nápadnou šedivou vestou, jež vybíhala ve dvě dlouhé, ostré špičky, „že pánovu nevolnost způsobil ten vzduch tady, bude proto nejlepší a také jemu nejmilejší, když ho nedovedeme do pokoje pro nemocné, ale když ho vyvedeme vůbec z kanceláří.“
„To je to,“ zvolal K. a samou radostí mu skoro ještě skočil do řeči, „bude mi jistě hned líp, nejsem ani tak slabý, potřebuji jen, aby mě někdo trochu podpíral pod paží, nedám vám moc práce, vždyť to ani není daleko, doveďte mě jen ke dveřím, posadím se pak ještě chvilku na schody a hned mi bude dobře, vůbec totiž nemívám takové záchvaty, sám se divím, jak to na mne přišlo.
Jsem přece také úředník a jsem také zvyklý kancelářskému vzduchu, ale zde je ho patrně trochu příliš, vždyť to říkáte sám.
Buďte tedy tak laskav a veďte mě trochu, mám totiž závrať a udělá se mi špatně, jakmile sám vstanu.“
A nadzvedl ramena, aby ho oba mohli snáze vzít pod paží.

Ale muž neuposlechl, nechal ruce klidně v kapsách u kalhot a hlasitě se smál.
„Vidíte,“ řekl dívce, „tak jsem přece jen na to přišel.
Pánovi je nevolno jen tady, jinak ne.“
Dívka se také usmála, uhodila však muže konečky prstů zlehka do ruky, jako by si byl ke K. dovolil nějaký drsný žert.
„Ale co vás to napadá,“ řekl muž a stále ještě se smál, „opravdu chci toho pána vyvést ven.“
„Pak je to v pořádku,“ řekla dívka a sklonila na okamžik půvabnou hlavu.
„Nepřikládejte tomu smíchu zvláštní význam,“
řekla dívka K., jenž zase zesmutněl a hleděl do prázdna, jako by nebylo třeba, aby mu někdo něco vysvětloval, „ten pán – smím vás představit, viďte? (pán svolil pokynutím ruky) – ten pán tady je informátor.
Dává čekajícím stranám všechny informace, kterých je třeba, a protože naše soudnictví není mezi obyvatelstvem zvlášť známé, je požadováno mnoho informací.
Dovede odpovědět na každou otázku, můžete si ho vyzkoušet, až se vám jednou bude chtít.
To však není jeho jediná přednost, jeho druhou předností je ten elegantní oblek.
My, totiž úřednictvo, jsme usoudili, že informátor, který má pořád jednání se stranami, a to jako první z nás, musí se také elegantně oblékat, aby první dojem byl důstojný.
My ostatní jsme bohužel oblečeni velmi špatně a staromódně, jak můžete vidět hned na mně; nemělo by ani mnoho smyslu vynakládat něco na šatstvo, když jsme skoro ustavičně v kancelářích, vždyť tady i spíme.
Ale, jak jsem už řekla, pro informátora jsme pokládali krásné šaty za nezbytné.
Poněvadž jsme je však nemohli dostat od naší správy, která je v těchto věcech trochu podivná, uspořádali jsme sbírku – také některé strany přispěly – a koupili jsme mu tady ten krásný oblek a ještě jeden.
Všechno by teď měl už pohromadě, aby působil dobrým dojmem, ale tím svým smíchem všechno zas pokazí a leká lidi.“
„Tak jest,“ řekl pán posměšně, „ale nechápu, slečno, proč tomu pánovi vypravujete o našich vnitřních záležitostech, či proč mu je vlastně vnucujete, neboť on se je přece vůbec nechce dovědět.
Jen se podívejte, jak tu sedí a zřejmě myslí na své vlastní záležitosti.“
K. se ani nechtělo odporovat, soudil, že dívka to snad myslí dobře, že ho snad chce rozptýlit nebo dát mu možnost, aby se vzchopil, ale že to vzala za nesprávný konec.
„Musela jsem mu vysvětlit váš smích,“ řekla dívka, „vždyť byl urážlivý.“
„Myslím, že by mi prominul ještě horší urážky, jen kdybych ho vyvedl ven.“
K. na to nic neřekl, ani nevzhlédl, strpěl, že ti dva o něm jednají jako o nějaké věci, bylo mu to dokonce velmi milé.
Ale najednou pocítil informátorovu ruku na jedné paži a dívčinu na druhé.
„Tak pojďte, vy mátoho,“ řekl informátor.
„Děkuji vám oběma mnohokrát,“ řekl K. radostně překvapen, pomalu se zvedl a vsunul sám ty cizí ruce na místa, kde nejvíc potřeboval oporu.
„Vypadá to tak,“ řekla dívka potichu K. do ucha, než se dostali na chodbu, „jako by mi zvlášť záleželo na tom, abych chválila informátora, ale věřte mi, jde mi jen o pravdu.
Nemá tvrdé srdce.
Není povinen vyvádět nemocné strany, a přece to dělá, jak vidíte.
Snad nemá nikdo z nás tvrdé srdce, snad bychom všichni rádi pomohli, ale když už jsme jednou soudní úředníci, snadno se zdá, jako bychom měli tvrdé srdce a nechtěli nikomu pomoci.
Já tím opravdu trpím.“
„Nechcete se trochu posadit?“ zeptal se informátor, byli už na chodbě a právě před obžalovaným, kterého K. předtím oslovil.
K. se teď skoro styděl, před chvílí stál před ním jako svíčka, teď ho museli dva podpírat, s jeho kloboukem si pohrával informátor na roztažených prstech, vlasy měl rozcuchané, visely mu do čela pokrytého potem.
Nezdálo se však, že by obžalovaný něco z toho pozoroval, pokorně stál před informátorem, který si ho nevšímal, a snažil se jen omluvit, že tu je.
„Vím,“ řekl, „že dnes ještě nemohu dostat vyřízení svých návrhů.
Přece však jsem přišel, myslel jsem si, že zde mohu čekat, je neděle, mám přece pokdy a tady neruším.“
„Není třeba, abyste se tak omlouval,“ řekl informátor, „vaše pečlivost je docela chvályhodná, zabíráte tu sice zbytečně místo, ale dokud mi to nebude na obtíž, nechci vám nijak bránit, abyste podrobně nesledoval, jak vaše věc probíhá.
Když člověk viděl lidi, kteří svou povinnost hanebně zanedbávají, naučí se mít trpělivost s takovými, jako jste vy.
Posaďte se.“ „Jak jen dovede se stranami mluvit,“ zašeptala dívka.
K. přikývl, hned však sebou trhl, když se ho informátor zase zeptal: „Nechcete se tady posadit?“ „Ne,“
řekl K., „nechci si odpočinout.“
Řekl to co nejrozhodněji, ve skutečnosti však by mu udělalo velice dobře, kdyby se posadil.
Bylo mu, jako by měl mořskou nemoc.
Měl pocit, že je na lodi, která se kymácí na rozbouřeném moři.
Zdálo se mu, že se voda valí proti prkenným stěnám, že z hloubi chodby vychází hučení, jako když se převalují vlny, že se chodba šikmo houpá vpravo i vlevo a čekající strany klesají a stoupají.
Tím nepochopitelnější byl klid dívky a muže, kteří ho vedli.
Byl jim vydán na milost a nemilost, kdyby ho pustili, svalil by se jako špalek.
Z jejich malých oček blýskaly pronikavé pohledy, K. cítil jejich stejnoměrné kroky, i když vlastně s nimi nekráčel, neboť ho krok za krokem téměř nesli.
Konečně zpozoroval, že k němu mluví, ale nerozuměl jim, slyšel jen ten hluk, kterého bylo všude plno a kterým pronikal jakýsi neměnný vysoký tón, jako od sirény.
„Hlasitěji,“ zašeptal se skloněnou hlavou a styděl se, neboť věděl, že mluvili dost hlasitě, i když pro něho nesrozumitelně.
Konečně mu zavanul do tváře proud čerstvého vzduchu, jako by se před ním protrhla zeď, a zaslechl, jak někdo vedle něho říká: „Nejdřív chce pryč, a potom mu člověk může stokrát říkat, že tady je východ, a nehne se.“
K. viděl, že stojí přede dveřmi, které vedou ven, a že je dívka otevřela.
Bylo mu, jako by se mu naráz vrátily všechny síly, aby mohl trochu okusit tu svobodu, stoupl si hned na první schod a rozloučil se odtamtud se svými průvodci, kteří se k němu nakláněli.
„Mnohokrát děkuji,“ opakoval, znovu a znovu tiskl oběma ruce a nechal toho, teprve když se mu zdálo, že špatně snášejí poměrně čerstvý vzduch, jaký zavál od schodů, protože jsou uvyklí na ten vzduch v kancelářích.
Mohli stěží odpovědět a dívka by snad spadla se schodů, kdyby K. honem nezavřel dveře.
K. ještě chvilku klidně stál, upravil si před kapesním zrcátkem vlasy, zvedl klobouk, který ležel na nejbližším odpočivadle schodů – informátor jej tam patrně hodil – a běžel pak po schodech tak svěže a takovými dlouhými skoky, až skoro dostával z té náhlé změny strach.
Jeho zdraví, jinak docela pevné, ho tak překvapivě dosud nikdy nezaskočilo.
Chce se snad jeho tělo vzbouřit a spískat mu nějaký nový proces, když starý snáší tak lehce?
Docela vážně uvažoval, že se při nejbližší příležitosti podívá k lékaři, rozhodně však si umínil – v tom si mohl poradit sám –, že stráví všechna budoucí nedělní dopoledne lépe než dnešní.
