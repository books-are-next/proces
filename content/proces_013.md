---
title: ""
---

Kapitola osmá

Obchodník Block – Výpověď advokátovi

Konečně se K. přece jen rozhodl, že advokátovi odejme zastupování ve své věci.
Pochybnosti, zda jedná správně, nedaly se sice zcela umlčet, ale převahy nabylo přesvědčení, že nelze jinak.
V den, kdy chtěl zajít k advokátovi, stálo ho to rozhodnutí hodně sil, které potřeboval k práci, pracoval zvlášť pomalu, musel velmi dlouho zůstat v kanceláři a bylo už víc než deset hodin večer, když konečně stál před advokátovými dveřmi.
Ještě než zazvonil, uvažoval, zda by nebylo lépe, kdyby dal advokátovi výpověď telefonicky nebo písemně, osobní rozhovor bude jistě velmi trapný.
Přesto se ho K. nakonec nechtěl vzdát, při každém jiném způsobu výpovědi přijal by ji advokát mlčky nebo několika formálními slovy, a kdyby Lenka nic nevyzvěděla, nedověděl by se K. nikdy, jak advokát výpověď přijal a jaké následky by ta výpověď pro K. mohla mít podle advokátova názoru, který nebyl bezvýznamný.
Bude-li vsak advokát sedět K. tváří v tvář a překvapí-li ho K. výpovědí, snadno vyzví z jeho tváře a chování všechno, oč mu jde, i kdyby advokát nechtěl mnoho prozradit.
Není dokonce vyloučeno, že ho advokát přesvědčí, že by přece jen bylo dobře, kdyby mu obhajobu ponechal, a že pak svou výpověď odvolá.

První zazvonění u advokátových dveří bylo jako obyčejně marné.
„Lenka by mohla být hbitější,“ pomyslel si K. Ale bylo výhodou už to, že se do toho nepletl jiný nájemník, jak to obyčejně bývalo, buď že začal obtěžovat ten člověk v županu anebo někdo jiný.
Když K. tiskl tlačítko podruhé, ohlédl se po druhých dveřích, tentokrát zůstaly však i ty zavřeny.
Konečně se u špehýrky advokátových dveří objevily dvě oči, nebyly to však oči Lenčiny.
Někdo odmykal dveře, zůstal však prozatím ještě o ně opřen, zavolal zpátky do bytu: „To je on!“ a teprve potom otevřel úplně.
K. předtím nalehl na dveře, neboť už slyšel, jak se za ním ve dveřích druhého bytu chvatně otočil klíč v zámku.
Když se dveře před ním konečně otevřely, téměř se vřítil do předsíně a zahlédl ještě, jak Lenka utíká jenom v košili chodbou mezi pokoji, neboť na ni varovně zavolal ten muž, jenž otevřel dveře.
Díval se chvíli za ní a pak se obrátil k muži, který mu otevřel.
Byl to vychrtlý mužíček s plnovousem, v ruce držel svíčku.
„Vy jste tu zaměstnán?“ ptal se K. „Ne,“ odpověděl muž, „jsem tu cizí, advokát je jen mým právním zástupcem, jsem tu v právní záležitosti.“
„Bez kabátu?“ zeptal se K. a ukázal posuňkem na jeho nedostatečné oblečení.
„Ach, odpusťte!“ řekl muž a posvítil si svíčkou na sebe, jako by teprve teď viděl, jak vypadá.
„Lenka je vaše milá?“ zeptal se K. stroze. Stál trochu rozkročen, ruce, v nichž držel klobouk, svíral za zády.
Už jenom to, že měl na sobě silný zimník, dávalo mu velkou převahu nad tím vyzáblým mužíčkem.
Ten řekl: „Chraň bůh,“ a zvedl jednu ruku před tvář, jako by se ustrašeně bránil, „ne, ne, co si to jen myslíte?“ „Vypadáte věrohodně,“ řekl K. s úsměvem, „ale přesto – pojďte.“
Pokynul mu kloboukem a nechal ho jít před sebou.
„Jakpak se jmenujete?“ ptal se K. cestou. „Block, obchodník Block,“
řekl maličký a otočil se při tomto představování po K., ale K. nedopustil, aby se zastavil.
„Je to vaše skutečné jméno?“ ptal se.
„Ovšem,“ zněla odpověď, „proč o tom pochybujete?“ „Myslel jsem, že byste mohl mít důvod, abyste své jméno zamlčel,“ řekl K. Cítil se tak volný, jak se jindy cítí jen člověk, který v cizině mluví s lidmi nízkého stavu, nechá si pro sebe všechno, co se týká jeho vlastní osoby, klidně jen mluví o zájmech ostatních lidí a tím je sám před sebou povyšuje, ale může se právě tak od nich odvrátit, když se mu zlíbí.
U dveří advokátovy pracovny zůstal K. stát, otevřel je a zavolal na obchodníka, který šel poslušně dál.
„Ne tak rychle! Posviťte tady!“ K. myslel, že se tu snad schovala Lenka, ale pokoj byl prázdný.
Před soudcovým obrazem zadržel K. obchodníka zezadu za šle.
„Znáte toho zde?“ zeptal se a ukázal ukazováčkem do výše.
Obchodník pozvedl svíčku, vzhlédl mžikavě a řekl: „Je to nějaký soudce.“
„Vysoký soudce?“ ptal se K. a postavil se stranou od obchodníka, aby mohl pozorovat, jakým dojmem na něho obraz působí.
Obchodník hleděl s obdivem vzhůru.
„Je to vysoký soudce,“ řekl.
„Nejste zrovna znalec,“ řekl K. „Mezi podřízenými vyšetřujícími soudci je to nejpodřízenější.“
„Teď si vzpomínám,“ řekl obchodník a sklonil svíčku, „také jsem to už slyšel.“
„Ale to se rozumí,“
zvolal K., „vždyť jsem zapomněl, to se rozumí, že jste to už slyšel.“
„Ale pročpak, pročpak?“ ptal se obchodník a šel ke dveřím, kam ho K. postrkoval. Venku na chodbě řekl K.: „Vy přece víte, kde se Lenka schovala?“ „Schovala?“ řekl obchodník.
„To snad ne, bude ale v kuchyni a vaří asi advokátovi polévku.“
„Pročpak jste to neřekl hned?“ zeptal se K. „Vždyť jsem vás tam chtěl dovést, ale vy jste mě zavolal zpátky,“ odpověděl obchodník, zřejmě popleten těmi protichůdnými rozkazy.
„Vy asi myslíte, že jste velký chytrák,“
řekl K., „tak mě tedy veďte!“ V kuchyni K. ještě nikdy nebyl, byla kupodivu velká a bohatě vybavená.
Jen sporák byl třikrát tak velký, než bývají obyčejné sporáky, jinak nebylo vidět žádné podrobnosti, neboť kuchyň byla teď osvětlena jenom lampičkou, která visela u vchodu.
U sporáku stála Lenka, jako vždy v bílé zástěře, a rozklepávala vajíčka do hrnce, který stál na lihovém vařiči.
„Dobrý večer, Josefe,“ řekla a podívala se na něho úkosem.
„Dobrý večer,“ řekl K. a pokynul obchodníkovi, aby se posadil na židli opodál, a ten uposlechl.
K. však přistoupil docela těsně za Lenku, sklonil se nad její rameno a zeptal se: „Kdo je ten člověk?“ Lenka objala K. jednou rukou, druhou míchala polévku, přitáhla si ho k sobě dopředu a řekla: „Je to velký ubožák, chudý obchodník, jistý Block.
Jen se na něho podívej.“
Oba se ohlédli.
Obchodník seděl na židli, na kterou mu K. ukázal, sfoukl svíčku, protože teď bylo zbytečné svítit, a prsty mačkal knot, aby nečoudil.
„Bylas v košili,“ řekl K. a rukou jí zase otočil hlavu ke sporáku.
Mlčela. „Je to tvůj milenec?“ ptal se K. Chtěla sáhnout po hrnci s polévkou, ale K. ji vzal za obě ruce a řekl: „Tak odpověz!“ Řekla: „Pojď do pracovny, všechno ti vysvětlím.“
„Ne,“ řekl K., „chci, abys to vysvětlila tady.“
Pověsila se mu kolem krku a chtěla ho políbit.
K. se však bránil a řekl: „Nechci, abys mě teď líbala.“
„Josefe,“ řekla Lenka a dívala se K. prosebně, a přece zpříma do očí, „snad nebudeš žárlit na pana Blocka. – Rudi,“ řekla pak a obrátila se na obchodníka, „tak mi přece pomoz, vidíš, jak mě podezřívá, nech tu svíčku.“
Vypadalo to, jako by obchodník nedával pozor, ale věděl o všem.
„Tak nevím, proč byste měl žárlit,“ řekl ne zrovna pohotově.
„Já to vlastně také nevím,“ řekl K. a pohlédl s úsměvem na obchodníka.
Lenka se hlasitě zasmála, využila nepozornosti K., aby se do něho zavěsila, a šeptala: „Už ho nech, vždyť přece vidíš, co je to za člověka.
Trochu jsem se ho ujala, protože je to advokátův velký klient, pro nic jiného.
A ty? Chceš si ještě dnes promluvit s advokátem? Je mu dnes zle, ale chceš-li, ohlásím tě.
A zůstaneš u mne přes noc, docela určitě.
Už jsi tak dlouho u nás nebyl, i advokát se po tobě ptal.
Nezanedbávej proces! Také já ti všelicos povím, co jsem se dověděla.
Ale teď nejdřív sundej ten zimník!“ Pomohla mu při svlékání, vzala mu z ruky klobouk, odběhla s věcmi do předsíně, aby je pověsila, přiběhla pak zpátky a podívala se na polévku.
„Mám tě nejdřív ohlásit, nebo mu mám nejdřív donést polévku?“ „Nejdřív mě ohlas,“ řekl K. Byl rozmrzen, původně chtěl s Lenkou dopodrobna projednat svou záležitost, zejména zamýšlenou výpověď advokátovi, ale odradilo ho, že tu byl ten obchodník.
Teď však pokládal svou věc přece jen za příliš důležitou, než aby ten obchodníček směl do ní zasáhnout možná rozhodujícím způsobem, a tak zavolal Lenku, jež byla už na chodbě, zase zpátky.
„Dones mu přece jen nejdřív polévku,“ řekl, „ať se posílí na rozmluvu se mnou, bude to potřebovat.“
„Vy jste také advokátův klient,“ řekl obchodník potichu ze svého kouta, jako by to právě zjistil.
Nebylo to však vlídně přijato.
„Co je vám po tom?“ řekl K. a Lenka řekla: „Budeš zticha? – Tak mu tedy nejdřív donesu polévku,“ řekla Lenka K. a nalila polévku na talíř.
„Ale potom se může stát, že brzo usne, po jídle brzo usíná.“
„Co mu povím, zaplaší mu spaní,“
řekl K., stále chtěl dávat najevo, že hodlá s advokátem jednat o něčem důležitém, a chtěl, aby se ho Lenka vyptávala, o čem to bude, a teprve pak se jí chtěl ptát na radu.
Ona však jen přesně plnila udělené rozkazy.
Když šla s podnosem kolem, naschvál do K. něžně vrazila a zašeptala: „Až sní polívku, hned tě ohlásím, abych tě měla co nejdřív zase zpátky.“
„Jen jdi,“ řekl K., „jen jdi.“ „Buď přece trochu přívětivější,“
řekla a ještě jednou se i s podnosem otočila ve dveřích.

K. se za ní díval; teď byl s konečnou platností rozhodnut, že dá advokátovi výpověď, bylo také lepší, že nemohl o tom předem s Lenkou promluvit; sotva má dostatečný přehled o celé záležitosti, jistě by ho zrazovala, možná že by tentokrát také skutečně odvrátila K. od výpovědi, zůstal by na pochybách a v neklidu a po nějaké době by své rozhodnutí přece jen nakonec provedl, neboť to rozhodnutí je přespříliš naléhavé.
Čím dřív je však provede, tím větší škody se vyvaruje.
Snad by se mohl o tom také něco dovědět od toho obchodníka.

K. se otočil, a sotva si toho obchodník všiml, už chtěl vstát.
„Jen zůstaňte sedět,“ řekl K. a přitáhl si židli vedle něho.
„Vy jste už dávno advokátovým klientem?“ zeptal se K. „Ano,“ řekl obchodník, „jsem velmi starý klient.“
„Kolik let vás už zastupuje?“ ptal se K. „Nevím, jak to myslíte,“ řekl obchodník, „v obchodních právních věcech – mám obchod s obilím – mě advokát zastupuje od té doby, co jsem převzal obchod, tedy asi dvacet let, a v mém vlastním procesu, na který asi narážíte, mě zastupuje také od začátku, tomu je víc než pět let.
Ano, přes pět let,“ dodal potom a vytáhl starou náprsní tobolku, „tady mám všechno zapsáno; chcete-li, povím vám přesná data.
Člověk si to všechno těžko pamatuje.
Můj proces trvá asi už mnohem déle, začal brzo po smrti mé ženy, a to je už víc než půl šesta roku.“
K. k němu přisedl blíž.
„Advokát tedy pracuje také v obyčejných právních věcech?“ ptal se.
Zdálo se mu neobyčejně uklidňující, že soudy a právní vědy jsou v takovém spojení.
„Ovšem,“ řekl obchodník a pošeptal pak K.: „Říká se dokonce, že je v těchto právních věcech lepší než v těch druhých.“
Ale pak zřejmě litoval, že to řekl, položil K. ruku na rameno a pravil: „Prosím vás snažně, nevyzraďte mě.“
K. mu na uklidněnou poklepal na stehno a řekl: „Ne, nejsem zrádce.“
„On je totiž mstivý,“ řekl obchodník.
„Proti tak věrnému klientovi jistě nic nepodnikne,“ řekl K. „A přece,“ řekl obchodník, „když se rozčilí, nedělá rozdíly, ostatně mu nejsem věrný, abych pravdu řekl.“
„Jak to, že ne?“ ptal se K. „Mám se vám s tím svěřit?“ ptal se obchodník, jako by byl na pochybách.
„Myslím, že můžete,“ řekl K. „Tak,“ řekl obchodník, „zčásti se vám s tím svěřím, ale vy mi musíte také říci nějaké tajemství, abychom si vůči advokátovi byli jisti jeden druhým.“
„Jste velmi opatrný,“
řekl K., „ale já vám povím tajemství, které vás úplně uklidní.
V čem tedy záleží vaše nevěra vůči advokátovi?“ „Mám,“ řekl obchodník váhavě a tónem, jako by se přiznával k něčemu nečestnému, „mám kromě něho ještě jiné advokáty.“
„To přece není nic tak zlého,“ řekl K. trochu zklamán.
„Zde ano,“ řekl obchodník, který od svého přiznání ještě ztěžka dýchal, ale po K. poznámce pojal větší důvěru.
„Není to dovoleno.
A nejméně je dovoleno, aby si člověk vedle takzvaného advokáta vzal ještě pokoutní advokáty.
A právě to jsem udělal, mám kromě něho ještě pět pokoutních advokátů.“
„Pět!“ zvolal K., už ten počet vzbudil jeho údiv, „pět advokátů kromě toho zde?“ Obchodník přikývl: „Právě vyjednávám ještě se šestým.“
„A načpak potřebujete tolik advokátů?“ ptal se K. „Potřebuji je všechny,“ řekl obchodník.
„Nechtěl byste mi to vysvětlit?“ ptal se K. „Rád vám to vysvětlím,“ řekl obchodník.
„Především nechci přece prohrát svůj proces, to se rozumí samo sebou.
Proto nesmím opomenout nic, co by mi mohlo prospět, i když je v určitém případě jen docela nepatrná naděje, že mi to může nějak prospět, nesmím to zavrhnout.
Vynaložil jsem proto na ten proces všechno, co mám.
Tak jsem například vzal ze svého obchodu všechny peníze, dříve zaujímaly kanceláře mého obchodu skoro celé jedno poschodí, dnes stačí komůrka ve dvoře, kde pracuji s jediným učedníkem.
Tento pokles způsobilo ovšem nejen to, že jsem z obchodu vzal peníze, ale i to, že jsem v něm přestal pracovat.
Chce-li se člověk starat o svůj proces, sotva se může zabývat jinými věcmi.“
„Vy sám tedy pracujete také u soudu?“ ptal se K. „Právě o tom bych se rád něco dověděl.“
„O tom vám nemohu mnoho říci,“ řekl obchodník, „zpočátku jsem se o to sice také pokoušel, ale brzo jsem toho zanechal.
Příliš to vyčerpává a nepřináší to zvláštní užitek.
Pracovat tam a ještě tam jednat, to bylo aspoň nad moje síly.
Už jenom to stálé vysedávání a čekání je opravdu velká námaha.
Vždyť přece sám znáte ten těžký vzduch v kancelářích.“
„Odkudpak víte, že jsem tam byl?“ ptal se K. „Byl jsem právě v čekárně, když jste tamtudy šel.“
„Jaká náhoda!“ zvolal K. zcela unesen a úplně zapomněl, jak mu byl obchodník předtím směšný.
„Vy jste mě tedy viděl! Vy jste byl v čekárně, když jsem tamtudy procházel.
Ano, jednou jsem tudy prošel.“
„Není to tak velká náhoda,“ řekl obchodník, „jsem tam skoro každý den.“
„Bude asi třeba, abych tam i já teď docházel častěji,“
řekl K., „jenže mě už asi sotva přijmou s takovými poctami jako tehdy.
Všichni vstali.
Mysleli asi, že jsem nějaký soudce.“
„Ne,“ řekl obchodník, „to jsme tehdy zdravili soudního zřízence.
Věděli jsme, že jste obžalovaný.
Takové zprávy se rozšíří velmi rychle.“
„Tak vy už jste to věděli,“
řekl K., „to se vám asi zdálo, že jsem pyšný.
Nemluvilo se o tom?“ „Ne,“ řekl obchodník, „naopak.
Ale to jsou hlouposti.“
„Jaképak hlouposti?“ ptal se K. „Proč se na to vyptáváte?“ řekl obchodník pohoršené.
„Zdá se, že ty lidi tam neznáte, a pak si to třeba vyložíte nesprávně.
Považte, že v tom řízení přichází znovu a znovu na přetřes mnoho věcí, na které rozum už nestačí, člověk je prostě příliš unavený a ztrácí skoro o všechno ostatní zájem, a náhradou se pak oddá pověře.
Mluvím o druhých, ale sám nejsem o nic lepší.
Takovou pověrou třeba je, když mnozí tvrdí, že poznají z tváře obžalovaného, zejména z tvarů rtů, jak proces dopadne.
A z vašich rtů se dá usoudit – tvrdili tito lidé –, že budete najisto a brzo odsouzen.
Opakuji, je to směšná pověra a ve většině případů ji skutečnost pak úplně vyvrací, ale žije-li člověk v té společnosti, je těžko vymanit se z takových názorů.
Jen si pomyslete, jak mocně ta pověra dovede působit.
Vy jste tam jednoho oslovil, že ano? On vám však mohl sotva odpovědět.
Je ovšem mnoho důvodů, aby tam člověk byl zmaten, ale jedním z nich byl i pohled na vaše rty.
Vypravoval pak, že se mu zdálo, jako by na vašich rtech viděl znamení, že bude odsouzen on.“
„Na mých rtech?“
zeptal se K., vytáhl kapesní zrcátko a díval se na sebe.
„Nevidím na svých rtech nic zvláštního.
A vy?“ „Já také ne,“ řekl obchodník, „ani zdání.“
„Jak jsou ti lidé pověrčiví!“ zvolal K. „Neříkal jsem to?“ ptal se obchodník.
„A to se spolu tolik stýkají a projevují si navzájem své názory?“ řekl K. „Já jsem až dosud zůstával úplně stranou.“
„Celkem se spolu nestýkají,“ řekl obchodník, „to by nešlo, vždyť je jich tolik.
Mají také málo společných zájmů.
Začne-li některá skupina věřit v nějaký společný zájem, ukáže se brzy, že to byl omyl.
Společně nelze proti soudu vymoci pranic.
Každý případ se vyšetřuje zvlášť, je to přece nejpečlivější ze všech soudů.
Společně nelze tedy vymoci nic, jen jednotlivec někdy vskrytu něčeho dosáhne; teprve když toho dosáhl, dovědí se to ostatní; nikdo neví, jak se to stalo.
Není tu tedy žádná pospolitost, lidé se sice tu a tam sejdou v čekárnách, ale tam se mluví jen málo.
Ty pověrečné domněnky jsou tu už od pradávna a množí se jakoby samy od sebe.“
„Viděl jsem ty pány tam v čekárně,“
řekl K., „jejich čekání mi připadalo tak marné.“
„Čekání není marné,“ řekl obchodník, „marné je jen samostatné zasahování.
Řekl jsem už, že mám teď kromě tohoto advokáta ještě pět dalších.
Člověk by přece myslel – zpočátku jsem si to myslel sám –, že bych jim teď mohl tu záležitost úplně přenechat.
To by však byl velký omyl.
Mohu jim ji přenechat ještě méně, než kdybych měl jen jediného.
Tomu asi nerozumíte?“ „Ne,“ řekl K. a položil ruku chlácholivě na ruku obchodníkovu, aby mu zabránil mluvit příliš rychle, „jen bych vás prosil, abyste mluvil pomaleji, jsou to vesměs věci pro mne velice důležité, a já vám nestačím.“
„Dobře, že mi to připomínáte,“ řekl obchodník, „vy jste nováček, mládě.
Váš proces je starý půl roku, není-li pravda? Ano, slyšel jsem o tom.
Tak mladý proces! Já však jsem ty věci promyslel už nesčetněkrát, je to pro mne už to nejpřirozenější na světě.“
„To jste asi rád, že váš proces pokročil už tak daleko?“
zeptal se K., nechtěl se ptát přímo na to, jak to vypadá s obchodními záležitostmi.
Nedostal však ani jasnou odpověď.
„Ano, pachtím se se svým procesem už pět let,“ řekl obchodník a sklopil hlavu, „není to malý výkon.“
Pak chvilku mlčel.
K. poslouchal, nejde-li už Lenka.
Jednak si nepřál, aby přišla, neboť měl ještě mnoho otázek a nechtěl, aby ho Lenka zastihla v té důvěrné rozmluvě s obchodníkem, jednak se zase zlobil, že se Lenka tak dlouho zdržuje u advokáta, když je tu on, daleko déle, než je třeba, aby advokátovi podala polévku.
„Vzpomínám si ještě dobře na tu dobu,“ řekl znova obchodník a K.
hned pozorně poslouchal, „kdy můj proces byl asi tak starý jako teď váš.
Měl jsem tehdy jen jednoho advokáta, ale nebyl jsem s ním zvlášť spokojen.“
Tady se dovím opravdu všechno, pomyslel si K. a živě přikývl, jako by tím mohl obchodníka povzbudit, aby pověděl všechno, oč K. jde. „Můj proces,“ pokračoval obchodník, „nepostupoval, konala se sice vyšetřování, dostavil jsem se ke každému, shromažďoval jsem materiál, uložil jsem všechny své obchodní knihy u soudu, později jsem se dověděl, že toho ani nebylo třeba, běhal jsem stále k advokátovi, on také učinil různá podání –“ „Různá podání?“ ptal se K. „Ano, zajisté,“ řekl obchodník.
„To je pro mne velmi důležité,“
řekl K., „v mém případě pracuje pořád ještě na prvním podání.
Nepodnikl dosud vůbec nic.
Vidím teď, že mě hanebně zanedbává.“
„Že podání není dosud hotovo, může mít různé oprávněné důvody,“ řekl obchodník.
„U mých podání se ostatně později ukázalo, že byla úplně bezcenná.
Jedno z nich jsem dokonce četl sám, dal mi je přečíst jeden ochotný soudní úředník.
Je sice učené, ale nic v něm vlastně není.
Především je v něm velmi mnoho latiny a té já nerozumím, pak se na celých stránkách všeobecně vzývá osud, pak se lichotí jednotlivým úředníkům, kteří sice nebyli jmenováni, ale jež zasvěcený člověk musel rozhodně uhodnout, pak advokát vynášel sám sebe, přitom se ovšem před soudem pokořoval hůř než pes, a konečně se v podání zkoumaly právní případy z dávných dob, jež se prý podobají mému případu.
Pokud jsem to stačil sledovat, byly ovšem tyto rozbory provedeny velmi pečlivě.
Nechci také tím vším pronášet úsudek o advokátově práci, podání, které jsem četl, bylo také jen jedním z několika, rozhodně však jsem tehdy, a o tom teď mluvím, nemohl ve svém procesu rozpoznat žádný pokrok.“
„Jakýpak pokrok jste chtěl rozpoznat?“ ptal se K. „Ptáte se docela rozumně,“ řekl obchodník s úsměvem, „v tomto řízení lze jen málokdy rozpoznat pokroky.
Ale to jsem tenkrát nevěděl.
Jsem obchodník a byl jsem jím tenkrát ještě daleko víc než dnes, chtěl jsem mít hmatatelné pokroky, to všechno se mělo schylovat ke konci nebo vykazovat aspoň pravidelný vzestup.
Místo toho byly jen výslechy, jež většinou měly stejný obsah; odpovědi jsem měl už přichystány jako litanii; několikrát do týdne přišli poslové od soudu ke mně do obchodu, do bytu nebo kamkoli, kde mě mohli zastihnout, to bylo ovšem nepříjemné (dnes je aspoň v tomto ohledu daleko lépe, telefonické zavolání ruší mnohem méně), a mezi mými obchodními přáteli, zejména však mezi mými příbuznými, se začaly také šířit pověsti o mém procesu, byl jsem tedy poškozován na všech stranách, ale ani sebemenší známka nenasvědčovala tomu, že se bude v nejbližší době konat aspoň první přelíčení.
Došel jsem tedy k advokátovi a stěžoval si.
On mi to sice zeširoka vysvětlil, něco pro mne podniknout ovsem rozhodně odmítl, že prý nikdo nemůže ovlivnit, na kdy se stanoví přelíčení, a naléhat na to v podání – jak jsem žádal –, je prý neslýchané a zahubilo by to mne i jeho.
Myslel jsem si: co nechce nebo neumí tento advokát, bude chtít a umět jiný.
Ohlížel jsem se tedy po jiném advokátovi.
Abych to řekl rovnou: ani jediný nežádal a nevymohl, aby bylo stanoveno hlavní přelíčení, je to, ovšem s výhradou, o které se ještě zmíním, opravdu nemožné, v tom mě tedy advokát neoklamal; ale jinak jsem nelitoval, že jsem se obrátil ještě na jiné advokáty.
Snad jste od dr.
Hulda už také leccos slyšel o těch pokoutních advokátech, vylíčil vám je asi jako lidi velmi nekalé, a to opravdu jsou.
Když o nich mluví a srovnává s nimi sebe a své kolegy, přihodí se mu ovšem pokaždé drobný omyl, na který vás chci mimochodem rovněž upozornit.
Nazývá advokáty svého okruhu, aby je rozlišil, ‚velkými advokáty‘.
To je nesprávné, rozumí se, že každý si může říkat ‚velký‘, je-li mu libo, v tomto případě však rozhoduje přece jen soudní praxe.
Podle ní jsou totiž vedle advokátů pokoutních ještě advokáti malí a velcí.
Tento advokát a jeho kolegové jsou však jen advokáti malí, kdežto velcí advokáti, o kterých jsem jen slyšel a jež jsem nikdy neviděl, jsou hodností nesrovnatelně výš nad malými advokáty, než jsou malí advokáti nad pokoutními advokáty, kterými tolik opovrhují.“
„Velcí advokáti?“ zeptal se K. „Kdo to je? Jak se k nim člověk dostane?“ „Vy jste tedy o nich ještě nikdy neslyšel,“ řekl obchodník.
„Sotva se najde obžalovaný, jemuž by se o nich hezkou chvíli nezdálo, jakmile se o nich dověděl.
Raději se k tomu nedejte svést.
Kdo jsou velcí advokáti, nevím, a člověk se k nim asi vůbec nemůže dostat.
Neznám ani jediný případ, kdy by se dalo s určitostí říci, že zasáhli.
Tu a tam někoho hájí, ale vlastní vůlí toho nelze dosáhnout, hájí jen toho, koho chtějí hájit.
Věc, které se ujmou, musí však patrně mít za sebou už jednání před nižším soudem.
Je ostatně lépe nemyslet na ně, protože jinak se vám zdají porady s ostatními advokáty, jejich rady a jejich pomoc tak odporné a marné, sám jsem to zakusil, že byste nejraději se vším praštil, lehl si doma do postele a nechtěl už o ničem slyšet.
To by ovšem byla zase největší hloupost, ostatně ani v posteli byste neměl dlouho klid.“
„Vy jste tedy tenkrát nepomýšlel na ty velké advokáty?“ ptal se K. „Ne dlouho,“ řekl obchodník a znovu se usmál, „úplně na ně člověk bohužel nemůže zapomenout, zejména noc přeje takovým myšlenkám.
Ale tenkrát jsem přece chtěl okamžité úspěchy, a tak jsem šel k pokoutním advokátům.“

„Jak jste se tu sesedli!“ zvolala Lenka, když se vrátila s podnosem, a zůstala stát ve dveřích.
Seděli opravdu těsně u sebe, jistě by do sebe vrazili hlavou, kdyby se jen trochu otočili, obchodník, který byl beztoho drobné postavy a ještě k tomu se hrbil, nutil K., aby se rovněž hluboko skláněl, chtěl-li všechno slyšet – „Ještě chvilku!“ zavolal K. odmítavě na Lenku a netrpělivě škubl rukou, kterou měl stále ještě na ruce obchodníkově.
„Chtěl, abych mu vypravoval o svém procesu,“ řekl obchodník Lence.
„Jen vypravuj, vypravuj,“ řekla.
Mluvila s obchodníkem láskyplně, ale přece jen blahosklonně, K. se to nelíbilo; jak právě poznal, měl ten člověk přece jen nějakou cenu, měl aspoň zkušenosti a ty dovedl dobře sdělovat.
Lenka ho asi neposuzovala správně.
Díval se s nevolí, jak teď Lenka vzala obchodníkovi z ruky svíčku, kterou celý ten čas držel, utřela mu ruku zástěrou a poklekla pak vedle něho, aby seškrábala trochu vosku, který mu ze svíčky ukápl na kalhoty.
„Chtěl jste mi něco říci o těch pokoutních advokátech,“ řekl K. a beze slova odstrčil Lenčinu ruku.
„Co to děláš?“ zeptala se Lenka, ohnala se lehce po K. a pokračovala ve své práci.
„Ano, o pokoutních advokátech,“ řekl obchodník a přejel si čelo, jako by přemýšlel.
K. mu chtěl trochu pomoci a řekl: „Chtěl jste mít okamžité úspěchy a šel jste proto k pokoutním advokátům.“
„Ano, správně,“ řekl obchodník, ale nemluvil dál.
„Snad o tom nechce mluvit před Lenkou,“
pomyslel si K., přemohl svou netrpělivost, aby hned teď slyšel další zprávy, a už na něho nenaléhal.

„Ohlásilas mě?“ zeptal se Lenky.
„Ovšem,“ řekla Lenka, „očekává tě.
Nech teď Blocka, s Blockem můžeš mluvit i později, zůstane přece tady.“
K. ještě váhal.
„Vy tu zůstanete?“ zeptal se obchodníka, chtěl jeho vlastní odpověď, nechtěl, aby Lenka o obchodníkovi mluvila, jako by tu nebyl, necítil dnes k Lence vskrytu nic než nevraživost.
A zas odpověděla jen Lenka: „Přespává zde častěji.“
„On zde přespává?“
zvolal K., až dosud myslel, že obchodník tu na něho počká, jen co si rychle vyřídí rozmluvu s advokátem, potom že však spolu odejdou a pohovoří si o všem důkladně a nerušeně.
„Ano,“ řekla Lenka, „ne každý smí k advokátovi, jak si zamane, jako ty, Josefe.
Zdá se, že se vůbec nedivíš, že tě advokát přijímá ještě v jedenáct hodin v noci, i když je nemocen.
Myslíš, že je docela samozřejmé, co tvoji přátelé pro tebe vykonají.
Ano, tvoji přátelé, nebo aspoň já, to dělají rádi.
Nechci jiný dík a také nepotřebuji žádný jiný, než abys mě měl rád.“
„Tebe mít rád?“ pomyslel si K. v první chvíli, a teprve potom ho napadlo: „Ale ano, mám ji rád.“
Přesto se na nic neohlížel a řekl: „Přijímá mě proto, že jsem jeho klient.
Kdyby ještě i k tomu bylo třeba cizí pomoci, musel by člověk na každém kroku žebrat i děkovat zároveň.“
„Ten ale je dnes zlý, co?“ zeptala se Lenka obchodníka.
„Teď zase jako bych já tu nebyl,“ pomyslel si K. a málem se rozzlobil i na obchodníka, když Block začal být stejně nezdvořilý jako Lenka a řekl: „Advokát ho také přijímá ještě z jiných důvodů.
Jeho případ je totiž zajímavější než můj.
Mimoto je však jeho proces v začátcích, není tedy asi ještě tak zamotaný, a tak se jím advokát zabývá ještě rád.
Později to bude jiné.“
„Ano, ano,“ řekla Lenka a podívala se s úsměvem na obchodníka, „jak jen může tak žvanit! Jemu totiž nesmíš,“
přitom se obrátila ke K., „vůbec nic věřit.
Jak je milý, tak je užvaněný.
Možná že ho i proto nemůže advokát ani cítit.
Rozhodně ho přijímá, jen když je v dobré náladě.
Dala jsem si už hodně práce, abych to změnila, ale není to možné.
Jen si pomysli, někdy Blocka ohlásím, a on ho přijme až třetí den.
Není-li však Block přítomen ve chvíli, kdy ho volá, je všechno ztraceno a musí se ohlásit znova.
Proto jsem Blockovi dovolila, aby zde přespával, stalo se už, že si pro něho zazvonil v noci.
Teď je tedy Block připraven i v noci.
A teď se zase stává, že advokát někdy odvolá svůj příkaz, aby Block byl vpuštěn, jak se jen ukáže, že je tady.“
K. se tázavě zadíval na obchodníka.
Ten přikývl a řekl stejně nepokrytě, jako předtím mluvil s K., snad byl zahanbením roztržitý: „Ano, člověk se stane později velmi závislým na svém advokátovi.“
„To on naříká jen naoko,“ řekla Lenka.
„Přespává zde velmi rád, jak se mi už často přiznal.“
Došla k nějakým dvířkám a rázem je otevřela.
„Chceš se podívat na jeho ložnici?“ ptala se.
K. k ní přistoupil a díval se z prahu do nízké místnosti bez okna, jež byla úplně vyplněna úzkou postelí.
Do této postele se mu selo lézt přes pelest.
V hlavách postele byla ve zdi prohlubeň, kde stály pečlivě srovnány svíčka, kalamář a pero, jakož i hromada papírů, pravděpodobně soudních spisů.
„Vy spíte v pokojíku pro služebnou?“ zeptal se K. a obrátil se zpátky k obchodníkovi.
„Lenka mi ho zařídila,“ odpověděl obchodník, „je to velmi výhodné.“
K. si ho dlouho prohlížel; první dojem, který na něho obchodník udělal, byl snad přece jen správný, má zkušenosti, neboť jeho proces trvá už dlouho, ale zaplatil ty zkušenosti draze.
Najednou K. už nesnesl pohled na obchodníka.
„Tak ho přece ulož!“ zavolal na Lenku, jež mu zřejmě vůbec neporozuměla.
On sám však chtěl jít k advokátovi a zbavit se tou výpovědí nejen advokáta, ale Lenky a obchodníka.
Než se však dostal ke dveřím, oslovil ho obchodník tiše: „Pane prokuristo.“
K. se otočil s rozezlenou tváří.
„Zapomněl jste na svůj slib,“ řekl obchodník a nakláněl se na své židli prosebně ke K. „Chtěl jste mi ještě povědět nějaké tajemství.“
„Opravdu,“ řekl K. a zavadil pohledem i o Lenku, jež se na něho pozorně dívala, „tak tedy poslyšte: není to ovšem skoro už žádné tajemství.
Jdu teď k advokátovi, abych ho propustil.“
„On ho propouští!“ zvolal obchodník, vyskočil a pobíhal se zdviženýma rukama po kuchyni.
Neustále volal: „On propouští advokáta!“ Lenka se chtěla hned do K. pustit, ale obchodník se jí připletl do cesty a ona ho proto uhodila pěstí.
Měla ruce stále ještě sevřené v pěst, jak se rozběhla za K., ten však měl velký náskok.
Vkročil už do advokátova pokoje, když ho Lenka dohonila.
Skoro už za sebou zavřel dveře, ale Lenka mezi ně strčila nohu, uchopila ho za ruku a chtěla ho stáhnout zpátky.
Stiskl jí však zápěstí tak silně, že zavzlykla a musela ho pustit.
Vejít do pokoje se hned neodvážila a K.
zamkl dveře na klíč.
\[14\]

„Čekám na vás už hodně dlouho,“ řekl advokát z postele, položil na noční stolek spis, v němž dosud četl při světle svíčky, nasadil si brýle a pronikavě se zadíval na K. Místo aby se K. omluvil, řekl: „Hned zas půjdu.“
Advokát si poznámky K. nevšímal, protože to nebyla žádná omluva, a řekl: „Příště vás v tak pozdní dobu už nepřijmu.“
„To se jen srovnává s tím, oč chci požádat,“ řekl K. Advokát se na něho tázavě zadíval.
„Posaďte se,“ řekl.
„Když si přejete,“
řekl K., přitáhl si židli k nočnímu stolku a posadil se.
„Připadalo mi, jako byste zamykal dveře,“ řekl advokát.
„Ano,“ řekl K., „udělal jsem to kvůli Lence.“
Neměl v úmyslu někoho šetřit.
Ale advokát se zeptal: „Byla zas dotěrná?“ „Dotěrná?“ ptal se K. „Ano,“ řekl advokát, zasmál se přitom, prudce se rozkašlal, a když ho záchvat přešel, dal se znova do smíchu.
„Už jste si snad všiml, jak je dotěrná?“ zeptal se a poklepal K. na ruku, neboť K. se jí v roztržitosti opíral o noční stolek, a teď ji rychle stáhl zpátky.
„Nepřikládáte tomu zvláštní význam,“ řekl advokát, když K. mlčel, „tím lépe.
Jinak bych se vám snad musel omluvit.
Je to Lenčina zvláštnost, kterou jsem jí ostatně už dávno odpustil, a ani bych o ní nemluvil, kdybyste právě nezamkl ty dveře.
Tato zvláštnost, zrovna vám bych to asi nemusel zvlášť vykládat, ale díváte se na mne tak zaraženě, že vám to povím, ta zvláštnost záleží v tom, že Lence téměř všichni obžalovaní připadají krásní.
Začne si s každým, miluje je všechny, a také se zdá, že i oni ji všichni milují; aby mě pobavila, vypravuje mi pak někdy o tom, když jí to dovolím.
Nedivím se tomu všemu tolik, jako se zřejmě divíte vy.
Má-li kdo pro to postřeh, shledá často, že obžalovaní jsou opravdu krásní.
Že se to tak jeví, to je ovšem nějaký zvláštní, řekl bych přírodovědecký úkaz.
Rozumí se, že obžaloba nemá snad za následek nějakou zjevnou změnu ve vzezření, která by se dala přesně určit.
Zde tomu totiž není tak jako u jiných soudních věcí, obžalovaní většinou setrvávají při svém obvyklém způsobu života, a mají-li dobrého advokáta, který se o ně stará, proces jim ani zvlášť nevadí.
A přece rozpozná každý, kdo v tom má zkušenosti, obžalované i v sebevětším davu, a to každého jednotlivce.
Podle čeho? zeptáte se asi.
Má odpověď vás neuspokojí.
Právě ti obžalovaní jsou ze všech nejkrásnější.
Nemůže to být vina, co je dělá krásnými, neboť – tak musím mluvit aspoň já jako advokát – nejsou přece vinni všichni, nemůže to také ani být spravedlivý trest, co je už teď dělá krásnými, neboť trestu se nedostane všem, může to tedy záležet jen v tom, že proti nim bylo zahájeno řízení a že právě to na nich nějak ulpí.
Mezi těmi krásnými lidmi jsou ovšem i takoví, kteří jsou obzvlášť krásní.
Ale krásní jsou všichni do jednoho, i Block, ten bídný červ.“

K. byl úplně klidný, když advokát skončil, k posledním slovům dokonce zprudka přikývl a potvrdil si tak sám svůj dávný názor, že se ho advokát pokaždé a také tentokrát snaží rozptýlit všeobecnými řečmi, které nepatří k věci, a odvrátit ho od hlavní otázky, co totiž pro K. věc doopravdy vykonal.
Advokát patrně pozoroval, že mu K. tentokrát klade větší odpor než jindy, neboť teď umlkl, aby K. mohl sám promluvit, a když K. stále mlčel, advokát se zeptal: „Přišel jste dnes ke mně s určitým úmyslem?“ „Ano,“ řekl K. a trochu zaclonil rukou svíčku, aby advokáta lépe viděl, „chtěl jsem vám říci, že vám dnešním dnem odnímám zastupování v mé věci.“
„Rozumím vám dobře?“ zeptal se advokát, vztyčil se zpola v posteli a opřel se rukou o polštáře.
„Myslím, že ano,“ řekl K. a seděl napřímený a napjatý, jako by číhal.
„Nu, vždyť si můžeme pohovořit i o tomto plánu,“ řekl advokát po chvilce.
„To už není plán,“ řekl K. „Možná,“ řekl advokát, „ale přesto se v ničem neukvapíme.“
Mluvil v množném čísle, jako by nehodlal K. propustit a jako by chtěl zůstat aspoň jeho poradcem, nemůže-li už být jeho obhájcem.
„Není to žádná ukvapenost,“
řekl K., zvolna vstal a stoupl si za svou židli, „rozvážil jsem si to dobře a snad jsem o tom uvažoval už příliš dlouho.
Je to mé konečné rozhodnutí.“
„Pak mi tedy dovolte ještě několik slov,“ řekl advokát, odhodil peřinu a posadil se na pelest.
Jeho nahé nohy, pokryté bílými chloupky, se třásly zimou.
Požádal K., aby mu z pohovky podal přikrývku.
K. přinesl přikrývku a řekl: „Vystavujete se docela zbytečně nebezpečí, že se nachladíte.“
„To má své příčiny,“ řekl advokát, přehodil si přes sebe peřinu a nohy si zabalil do přikrývky.
„Váš strýček je můj přítel, a také vás jsem si za tu dobu oblíbil.
Přiznávám to nepokrytě.
Nemusím se za to stydět.“
K. nebylo ani trochu vhod, že ten starý člověk má takové dojemné řeči, nutilo ho to, aby mu všechno vysvětlil podrobněji, a tomu by se rád vyhnul, mimoto ho ty řeči také mátly, jak si upřímně přiznával, i když ho ovšem nemohly přimět, aby ustoupil od svého rozhodnutí.
„Děkuji vám za vaši vlídnost,“ řekl, „uznávám také, že jste se mé věci ujal, jak jen jste mohl a jak se vám to zdálo pro mne prospěšné.
Já však jsem se v poslední době přesvědčil, že to nestačí.
Nikdy se ovšem nepokusím, abych vás, muže o tolik staršího a zkušenějšího, přesvědčoval o svém názoru; promiňte mi, jestliže jsem se o to někdy pokoušel bezděčně, ovšem ta věc je dost důležitá, jak jste se vyjádřil sám, a podle mého přesvědčení je třeba, aby se do procesu zasáhlo daleko rázněji, než se stalo dosud.“
„Rozumím vám,“ řekl advokát, „jste netrpělivý.“
„Nejsem netrpělivý,“ řekl K. poněkud podrážděně a nevážil už tolik svá slova.
„Když jsem u vás byl se strýčkem poprvé, jistě jste si všiml, že mi na procesu zvlášť nezáleží, nepřipomněl-li mi jej někdo takřka násilím, dočista jsem na něj zapomínal.
Ale strýček trval na tom, abych vás pověřil zastupováním ve své věci, učinil jsem tak, abych mu vyhověl.
A teď by se přece dalo čekat, že mne proces bude tížit méně než dosud, neboť se dáváme zastupovat advokátem proto, abychom břímě procesu ze sebe setřásli.
Stal se však opak.
Nikdy předtím jsem neměl s procesem tak velké starostí jako od té doby, co mě zastupujete.
Když jsem byl sám, nepodnikal jsem ve své věci nic, ale skoro jsem to ani nepociťoval, teď naproti tomu mám zástupce, všechno bylo připraveno, aby se něco dělo, pořád a stále napjatěji jsem čekal, že zasáhnete, ale nestalo se nic.
Dostával jsem sice od vás nejrůznější zprávy o soudu, jaké bych snad jinak od nikoho jiného dostat nemohl.
Ale to mi nemůže stačit, když teď proces takřka vskrytu na mne doléhá víc a víc.“
K. odstrčil židli a stál zpříma, ruce v kapsách kabátu.
„Od určitého okamžiku praxe,“ řekl advokát tiše a klidně, \[15\] „nestane se už nic podstatně nového.
Kolik stran stálo v podobných stadiích procesu přede mnou stejně a kolik jich jako vy stejně mluvilo!“ „Pak tedy,“
řekl K., „měly všechny ty podobné strany pravdu stejně jako já.
To neodporuje tomu, co jsem řekl.“
„Nechtěl jsem vám tím odporovat,“ řekl advokát, „chtěl jsem však ještě dodat, že bych u vás očekával větší soudnost než u jiných, zejména když jsem vám dal nahlédnout do soudnictví a do své činnosti víc, než ve styku se stranami činívám jindy.
A teď vidím, že mi přesto přese všechno dost nedůvěřujete.
Neusnadňujete mi to příliš.“
Jak se advokát před K. pokořoval! Vůbec se neohlížel na stavovskou čest, která je jistě nejcitlivější právě v tomto bodě.
A proč to dělal? Vždyť to byl podle všeho advokát s velkou agendou a nadto boháč, nemohlo mu příliš záležet na ušlém výdělku ani na ztrátě jednoho klienta.
Mimoto churavěl a měl by sám hledět, aby mu ubylo práce.
A přesto se nechtěl K. vzdát! Proč? Měl na strýčkovi osobní zájem, či opravdu pokládal jeho proces za neobyčejný a doufal, že se v něm nějak vyznamená, buď v očích K., nebo – ani tato možnost se nedala zcela vyloučit – v očích přátel u soudu? Z jeho tváře se nedalo nic rozpoznat, i když ji K. zkoumal docela bezohledně.
Skoro se dalo předpokládat, že se advokát úmyslně tváří uzavřeně a vyčkává, jak jeho slova zapůsobí.
Zřejmě si však vyložil K. mlčení pro sebe až příliš příznivě, když teď pokračoval: „Snad jste si všiml, že mám sice velkou kancelář, ale že nezaměstnávám žádné pomocné síly.
Dříve tomu bývalo jinak, byla doba, kdy pro mne pracovalo několik mladých právníků, dnes pracuji sám.
Souvisí to zčásti se změnou mé praxe, že jsem se totiž víc a víc omezil na právní věci takového rázu, jako je vaše, zčásti také se stále hlubším poznáním, jehož jsem o těchto právních věcech nabyl.
Poznal jsem, že tuto práci nesmím přenechávat nikomu, nechci-li se prohřešit na svých klientech a na úkolu, který jsem převzal.
Avšak rozhodnutí, že budu všechnu práci konat sám, mělo přirozené následky: musel jsem odmítat skoro všechny žádosti o zastupování a mohl jsem vyhovět jen těm, na nichž mi opravdu záleželo – konečně, je dost takových, a dokonce zcela nablízku, kteří se vrhnou na každé sousto, jež já odhodím.
A kromě toho jsem z té spousty práce onemocněl.
Přesto však nelituji svého rozhodnutí, možná že jsem měl odmítnout víc zastoupení, než jsem odmítl, ukázalo se však bezpodmínečně nutné, abych se cele věnoval těm procesům, které jsem převzal, a bylo to také korunováno úspěchy.
Našel jsem to kdysi v jednom spisu velmi krásně vyjádřeno, v čem je rozdíl mezi zastupováním v obyčejných právních věcech a zastupováním v těchto právních věcech.
Pravilo se tam: Jeden advokát vede svého klienta na niti až k rozsudku, druhý si však svého klienta prostě naloží na ramena a nese ho, aniž ho cestou složí, k rozsudku a ještě dál.
To je ono. Nebylo to však docela správné, když jsem řekl, že nikdy nelituji té velké práce.
Setká-li se, jako ve vašem případě, s tak naprostým neporozuměním, pak jí skoro lituji.“
\[16\] K. při těchto řečech spíš ztrácel trpělivost, než že by se dal přesvědčit.
Připadalo mu, jako by ze spádu advokátových slov slyšel, co ho čeká, kdyby povolil, advokát by ho znovu začal utěšovat, odkazovat na to, že pracuje dál na podání, že soudní úředníci už mají lepší náladu, ale že při práci naráží i na velké nesnáze – zkrátka, advokát by se nanovo vytasil se vším, co K. zná už do omrzení, a znovu by ho klamal neurčitými nadějemi a trápil neurčitými hrozbami.
Bylo třeba učinit tomu přítrž jednou provždy, a proto řekl: „Co hodláte v mé věci podniknout, ponecháte-li si zastupování?“ Advokát se dokonce podrobil i této urážlivé otázce a odpověděl: „Budu pokračovat v tom, co jsem pro vás už podnikl.“
„Vždyť jsem to věděl,“
řekl K., „teď je však každé další slovo zbytečné.“
„Podniknu ještě jeden pokus,“ řekl advokát, jako by se to, co K. rozčilovalo, nedělo K. nýbrž jemu. „Že nesprávně posuzujete mou práci právního zástupce a že se vůbec tak chováte, k tomu vás, jak se domnívám, svádí to, že se s vámi nakládá příliš dobře, ačkoli jste obžalovaný, lépe řečeno, že se s vámi nakládá nedbale, zdánlivě nedbale.
I to, co jsem uvedl nakonec, má důvod; často je lépe být v okovech než na svobodě.
Ale přece jen bych vám rád ukázal, jak se nakládá s jinými obžalovanými, snad si z toho dokážete vzít ponaučení.
Zavolám si totiž teď Blocka, odemkněte dveře a posaďte se sem vedle nočního stolku!“ „To rád udělám!“ řekl K. a učinil, jak si advokát žádal; byl vždy ochoten něčemu se přiučit.
Aby se pro všechny případy ujistil, zeptal se ještě: „Vzal jste na vědomí, že vám odnímám zastupování v mém procesu?“ „Ano,“ řekl advokát.
„Ještě dnes to však můžete odvolat.“
Ulehl zas do postele, přitáhl si peřinu až k bradě a otočil se ke zdi.
Potom zazvonil.

Skoro zároveň se zvoněním se objevila Lenka, snažila se očima honem vyzvědět, co se stalo; že K. klidně sedí u advokátovy postele, zdálo se jí uklidňujícím znamením.
Pokývla s úsměvem na K., který se na ni upřeně díval.
„Přiveď Blocka,“ řekl advokát.
Místo aby ho přivedla, vyšla jen před dveře, zavolala: „Blocku! K advokátovi!“ a vklouzla pak za K. židli, asi proto, že advokát zůstával obrácen ke zdi a ničeho si nevšímal.
Obtěžovala ho pak, protože se skláněla přes opěradlo židle nebo se mu rukama prohrabovala ve vlasech a hladila ho po tvářích, ovšem velmi něžně a opatrně.
K. se nakonec pokusil jí v tom zabránit, chytil ji za ruku, ona se chvilku bránila a pak mu ji ponechala.

Block přišel, hned jak ho zavolala, ale ve dveřích zůstal stát a zřejmě se rozmýšlel, má-li vstoupit.
Svraštil obočí a naklonil hlavu, jako by poslouchal, bude-li se opakovat rozkaz, že má jít k advokátovi.
K. mohl na něho kývnout, aby vešel, umínil si však, že skoncuje nejen s advokátem, ale se vším, co je v tomto bytě, a tak se ani nehnul.
Také Lenka mlčela.
Block viděl, že ho aspoň nikdo nezahání, a tak po špičkách vešel, v tváři se mu zračilo napětí, ruce měl křečovitě sepjaté za zády.
Dveře nechal otevřeny, aby se mohl dát na ústup, kdyby bylo třeba.
Na K. se vůbec nepodíval, stále jen hleděl na vysokou peřinu, pod níž advokáta nebylo ani vidět, protože se odtáhl až k samé zdi.
Tu se však ozval jeho hlas: „Je tu Block?“ ptal se.
Na Blocka, který se už vydal pěkný kousek kupředu, tato otázka působila, jako by dostal ránu do prsou a hned potom do zad, zapotácel se, zůstal stát v hlubokém předklonu a řekl: „K službám.“
„Co chceš?“ ptal se advokát, „Přicházíš nevhod.“
„Což jste mě snad nevolal?“ zeptal se Block spíš sebe než advokáta, napřáhl ruce k obraně a chystal se utéci.
„Volal jsem tě,“ řekl advokát, „a přece přicházíš nevhod.“
A po malé pomlce dodal: „Vždycky přicházíš nevhod.“
Jakmile advokát začal mluvit, nedíval se už Block směrem k posteli, nýbrž upřeně hleděl někam do kouta a jen poslouchal, jako by pohled na mluvčího byl tak oslňující, že jej nemůže snést.
Nebylo však ani snadné poslouchat, neboť advokát mluvil do zdi, a ještě k tomu potichu a rychle.
„Chcete, abych odešel?“ ptal se Block.
„Teď už jsi tady,“ řekl advokát.
„Zůstaň!“ Nikdo by neřekl, že advokát splnil Blockovo přání, spíše že mu něčím pohrozil, snad výpraskem, neboť teď se Block doopravdy roztřásl.
„Byl jsem včera,“ řekl advokát, „u Třetího Soudce, svého přítele, a ponenáhlu jsem stočil řeč na tebe.
Chceš vědět, co řekl?“ „Ó, prosím,“ řekl Block.
Protože advokát hned neodpověděl, opakoval Block prosbu a sehnul se, jako by chtěl pokleknout.
Tu se vsak K. na něho obořil: „Co to děláš?“ zvolal.
Když mu v tom Lenka chtěla zabránit, chytil ji i za druhou ruku.
Nebyl to stisk lásky, Lenka si také několikrát povzdechla, jak ji držel, a snažila se ruce vyprostit.
Za zvolání K. byl však potrestán jen Block, neboť advokát se ho zeptal: „Kdopak je tvým advokátem?“ „Vy,“ řekl Block.
„A kromě mne?“ ptal se advokát.
„Nikdo kromě vás,“ řekl Block.
„Pak také nikoho jiného neposlouchej!“ řekl advokát.
Block to úplně uznal, zlobně si K. měřil a prudce proti němu potřásal hlavou.
Kdyby se to chování přeložilo slovy, byly by to hrubé nadávky.
A s těmito lidmi chtěl K. přátelsky hovořit o své vlastní věci! „Nebudu tě už rušit,“ řekl K. a opřel se v židli.
„Klekni si nebo lez po všech čtyřech, dělej si, co chceš.
Já se o to starat nebudu.“
Ale Block měl přece jen čest v těle, aspoň vůči K., neboť k němu přistoupil, mával pěstmi a zvolal tak hlasitě, jak si vůbec troufl v advokátově blízkosti.
„Nesmíte tak se mnou mluvit, to není dovoleno.
Proč mě urážíte? A k tomu ještě zde, před panem advokátem, kde jsme oba, vy i já, trpěni jen z milosrdenství? Vy nejste nic lepšího než já, jste také obžalován a také máte proces.
Jste-li však přesto ještě pán, jsem já zrovna takový pán, ne-li dokonce ještě větší.
A chci, abyste se mnou jako s pánem mluvil, právě vy.
Jestli si ale myslíte, že jste něco víc, protože tu smíte sedět a klidně poslouchat, zatímco já, jak se vyjadřujete, lezu po všech čtyřech, pak vám připomenu starou právní průpověď: Pro podezřelého je pohyb lepší než klid, neboť kdo je v klidu, může být kdykoli na miskách vah a být vážen i se svými hříchy, aniž o tom ví.“
K. nic neřekl, jen nehnutě a udiveně hleděl na toho pomateného člověka.
Jaká změna se to s ním udála jen za tu poslední hodinu! Zmítá se tak ve svém procesu, že není schopen poznat, kde je přítel a kde nepřítel? Nevidí snad, že advokát ho schválně pokořuje a že tentokrát nesleduje nic jiného, než aby se před K. chvástal svou mocí a podrobil si tím snad i K.?
Není-li však Block schopen to poznat, nebo bojí-li se advokáta tolik, že mu to poznání není nic platné, jak dokáže být přece jen tak lstivý či tak smělý, aby advokáta podváděl a zamlčoval mu, že vedle něho zaměstnává ještě jiné advokáty?
A jak se odvažuje útočit na K., když K. přece může ihned prozradit jeho tajemství?
Ale on si troufal ještě víc, šel k advokátově posteli a začal si teď i tam stěžovat na K.: „Pane advokáte,“ řekl, „slyšel jste, jak se mnou ten člověk mluví? Jeho proces se dá dosud počítat na hodiny, a už chce poučovat mne, člověka, který má proces už pět let.
A dokonce mi nadává.
Nic neví a nadává mně, který jsem dopodrobna studoval, pokud mé slabé síly stačí, čeho si žádá slušnost, povinnost a soudní zvyklost.“
„O nikoho se nestarej,“ řekl advokát, „a dělej, co se ti zdá správné.“
„Ovsem,“ řekl Block, jako by si dodával odvahy, podíval se kradmo po K. a poklekl u samé postele na zem.
„Už klečím, můj advokáte,“ řekl.
\[17\] Ale advokát mlčel.
Block jednou rukou opatrně hladil peřinu.
Jak teď bylo ticho, vyprostila se Lenka K. z rukou a řekla: „Bolí to.
Pusť mě. Jdu k Blockovi.“
Šla k němu a sedla si na pelest.
Block byl rád, že přišla, a hned ji mlčky prosil živými posuňky, aby se u advokáta za něho přimluvila.
Bylo znát, že se nutně potřebuje dovědět od advokáta ty jeho zprávy, ale snad jen proto, aby jich mohli využít ostatní jeho advokáti.
Lenka patrně věděla přesně, čím se dá advokát získat, ukázala na advokátovu ruku a našpulila rty jako k polibku.
Block ihned políbil advokátovi ruku a políbil ji pak ještě dvakrát, jak ho Lenka vybídla.
Ale advokát stále ještě mlčel.
Tu se Lenka naklonila nad advokáta, když se tak napjala, bylo vidět, jak je krásně urostlá, shýbla se hluboko k jeho tváři a hladila ho po dlouhých bílých vlasech.
To ho přece jen přimělo, aby odpověděl.
„Váhám, zda mu to mám říci,“ řekl advokát a bylo vidět, jak trochu vrtí hlavou, snad aby pocítil ještě silněji tlak Lenčiny ruky.
Block poslouchal se sklopenou hlavou, jako by tím, že poslouchá, přestupoval nějaký příkaz.
„Proč váháš?“ zeptala se Lenka.
K. měl pocit, jako by slyšel nějaký nacvičený rozhovor, který se už často opakoval, který se bude ještě často opakovat a který zůstane navždy nový jedině pro Blocka.
„Jakpak se dnes choval?“ ptal se advokát, místo aby odpověděl.
Než se Lenka o tom vyjádřila, pohlédla dolů na Blocka a pozorovala chvilku, jak k ní spíná ruce a prosebně tře dlaň o dlaň.
Nakonec vážně přikývla, obrátila se k advokátovi a řekla: „Byl klidný a pilný.“
Starý obchodník, vousatý muž, tu úpěnlivě prosil mladé děvče o příznivé vysvědčení.
Snad měl při tom něco za lubem, nic ho však nemohlo omluvit v očích jiných lidí.
K. nechápal, jak mohlo advokáta napadnout, aby si ho získal touto podívanou.
Kdyby ho byl od sebe neodpudil už dřív, tímto výjevem by toho dosáhl.
Zneuctívalo to skoro i diváka.
Tak tedy působí advokátova metoda, které K. naštěstí nebyl vydán dosti dlouho; že klient nakonec zapomene všechno na světě a už jen doufá, že se po této bludné cestě dovleče až ke konci procesu.
To už není klient, to je advokátův pes.
Kdyby mu advokát poručil, aby si zalezl pod postel jako do psí boudy a odtamtud štěkal, rád by to udělal.
K. to všechno poslouchal zkoumavě a povýšeně, jako by měl příkaz, aby dopodrobna vstřebal všechno, co se zde mluví, a učinil o tom na nějakém vyšším místě udání a podal zprávu.
„Copak dělal celý den?“ ptal se advokát.
„Aby mě nerušil při práci,“ řekla Lenka, „zamkla jsem ho do pokojíku pro služebnou, kde přece obyčejně bývá.
Občas jsem se podívala škvírou, co dělá.
Klečel pořád na posteli, na okně si rozevřel spisy, které jsi mu půjčil, a četl si v nich.
To na mne působilo dobrým dojmem; to okno vede totiž jen do světlíku a nedává skoro žádné světlo.
Z toho, že Block přesto četl, jsem poznala, jak je poslušný.“
„Těší mě, že to slyším,“ řekl advokát.
„A rozuměl tomu, co četl?“ Block přitom hovoru ustavičně hýbal rty, patrně utvářel odpovědi, jaké očekával od Lenky.
„Na to,“ řekla Lenka, „nemohu ovšem přesně odpovědět.
Ale tolik jsem viděla, že čte důkladně.
Četl celý den jednu jedinou stránku a při čtení popojížděl prstem po řádkách.
Když jsem k němu nakoukla, pokaždé vzdychal, jako by ho čtení velice namáhalo.
Spisy, které jsi mu půjčil, jsou asi těžko srozumitelné.“
„Ano,“ řekl advokát, „to se rozumí.
Také si nemyslím, že může něčemu z nich rozumět.
Mají mu dát jen matnou představu o tom, jaký těžký boj vedu, když ho obhajuji.
A za koho vedu ten těžký boj – za – je skoro směšné to vyslovit – za Blocka.
Ať se také naučí chápat, co to znamená.
Studoval nepřetržitě?“ „Skoro nepřetržitě,“ odpověděla Lenka, „jen jednou mě poprosil o vodu, aby se napil.
Podala jsem mu sklenici špehýrkou.
V osm hodin jsem ho pak pustila ven a dala mu něco k jídlu.“
Block se po očku podíval na K., jako by se o něm vyprávělo něco pochvalného a jako by to muselo i na K. zapůsobit. Byl teď zřejmě pln nadějí, pohyboval se volněji a lezl po kolenou sem a tam.
Tím nápadnější bylo, jak ztuhl po slovech, jež advokát pronesl.
„Chválíš ho,“ řekl advokát.
„A právě proto je to pro mne těžké, abych promluvil.
Soudce se totiž nevyjádřil příznivě, ani o Blockovi, ani o jeho procesu.“
„Nepříznivě?“ ptala se Lenka.
„Jak je to možné?“ Block na ni pohlédl tak napjatě, jako by považoval za možné, že ona by mohla ještě teď obrátit v jeho prospěch slova, jež soudce už dávno vyřkl.
„Nepříznivě,“ řekl advokát.
„Byl dokonce nepříjemně dotčen, když jsem začal o Blockovi mluvit.
‚Nemluvte o Blockovi,‘ řekl.
‚Je to můj klient,‘ řekl jsem.
‚Necháváte se zneužívat,‘ řekl.
‚Nepokládám jeho věc za ztracenou,‘ řekl jsem.
‚Necháváte se zneužívat,‘ opakoval.
‚Nemám ten dojem,‘ řekl jsem.
‚Block je v procesu pilný a stále se stará o svou věc.
Skoro u mne bydlí, aby byl vždy po ruce.
S takovou horlivostí se setkáme zřídkakdy.
Pravda, není osobně příjemný, má ošklivé způsoby a je špinavý, ale pokud jde o proces, nemá jedinou chybičku.‘ Řekl jsem, nemá jedinou chybičku, úmyslně jsem nadsazoval.
On na to řekl: ‚Block je jen prohnaný.
Nasbíral mnoho zkušeností a dovede proces protahovat.
Ale jeho nevědomost je ještě daleko větší než jeho prohnanost.
Co by tak asi řekl, kdyby se dověděl, že jeho proces vůbec ještě nezačal, kdyby se mu řeklo, že ani nebylo dáno znamení zvonkem, aby byl proces zahájen.‘ Klid, Blocku,“ řekl advokát, neboť Block začal právě celý roztřesený vstávat a chtěl patrně prosit o vysvětlení.
Bylo to teď poprvé, co advokát promluvil trochu obšírněji na Blocka.
Unavenýma očima shlížel dolů, zpola bez cíle, zpola na Blocka, který pod tímto pohledem pomalu zas klesl na kolena.
„To, co soudce řekl, nemá pro tebe nejmenší význam,“ řekl advokát.
„Nelekej se přece každého slova.
Bude-li se to opakovat, neprozradím ti už vůbec nic.
Člověk nemůže ani začít větu, aby ses nedíval, jako by to užuž byl tvůj konečný ortel.
Styď se tady před mým klientem! Otřásáš také důvěrou, kterou ve mne chová.
Copak vlastně chceš? Ještě jsi naživu, ještě jsi pod mou ochranou.
Tvůj strach je nesmyslný! Četl jsi někde, že konečný ortel přichází v některých případech znenadání, z libovolných úst, v libovolný čas.
S mnohými výhradami je to ovšem pravda, stejně pravda je však, že se mi tvůj strach hnusí a že v něm vidím nedostatek nezbytné důvěry.
Copak jsem řekl? Opakoval jsem, co řekl jeden soudce.
Víš přece, že kolem procesu bývá taková spousta různých názorů, že se v nich vůbec nelze vyznat.
Tento soudce například počítá začátek řízení od jiného okamžiku než já.
Je to rozdíl v názoru, nic víc.
V určitém stadiu procesu se podle starého mravu dá znamení zvonkem.
Podle názoru tohoto soudce tím proces začíná.
Nemohu ti teď povídat všechno, co svědčí proti tomu, ani bys tomu nerozuměl, musí ti stačit, že proti tomu svědčí mnoho.“
A tam dole se Block rozpačitě probíral prsty v kožešinové předložce u postele, strach ze soudcových slov způsoboval, že chvílemi zapomínal i na svou poníženost před advokátem, myslel už jen na sebe a obracel soudcova slova ze všech stran.
„Blocku,“ řekla Lenka varovně a povytáhla ho za límec kabátu.
„Nech teď tu kožešinu a poslouchej advokáta.“

Tato kapitola nebyla dokončena.