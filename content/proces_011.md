---
title: "Kapitola šestá: Strýček – Lenka"
---

Jednou odpoledne – bylo právě před uzávěrkou pošty a K.
měl spoustu práce – vtlačil se do pokoje mezi dvěma sluhy, kteří přinášeli spisy, strýček Karel, malý venkovský statkář.
Když ho K. spatřil, ulekl se méně, než se už dávno lekal představy, že strýček přijede.
Skutečnost, že strýček přijede, byla pro K. nezvratně jistá už asi měsíc.
Už tehdy se mu zdálo, že ho vidí, trochu sehnutého, jak se smáčknutým panamským kloboukem v levé ruce vztahuje k němu z dálky pravici a s bezohledným spěchem mu ji podává přes psací stůl, a přitom převrhne všechno, co mu bude v cestě.
Strýček měl vždycky naspěch, neboť ho pronásledovala neblahá myšlenka, že za jediný den svého pobytu v hlavním městě musí vyřídit všechno, co si předsevzal, a že mu kromě toho nesmí také ujít žádná rozmluva nebo obchod nebo zábava, jež se náhodou naskytnou.
K., jenž mu byl jako svému bývalému poručníku obzvlášť zavázán, mu přitom musel všemožně pomáhat a mimoto ho musel nechat u sebe přespat.
Říkal mu „strašidlo z venkova“.

Hned jak se pozdravili – aby si sedl do křesla, jak ho K. vybídl, na to neměl kdy – požádal K. o krátkou důvěrnou rozmluvu mezi čtyřma očima.
„Musí to být,“ řekl, pracně polykaje sliny, „musí to být, abych se uklidnil.“
K. poslal hned sluhy z pokoje a přikázal jim, aby nikoho nevpouštěli.
„Co jsem to slyšel, Josefe?“ zvolal strýček, když byli sami, sedl si na stůl, a aby se mu lépe sedělo, nacpal pod sebe všelijaké papíry, na které se ani nepodíval.
K. mlčel, věděl, co přijde, ale jak se tak najednou uvolnil z namáhavé práce, oddal se nejdřív příjemné ochablosti a díval se oknem na protější stranu ulice, z níž bylo z jeho židle vidět jen malý třírohý úsek, kus prázdné domovní zdi mezi dvěma obchodními výklady.
„Ty se díváš z okna!“ zvolal strýček a zvedl ruce.
„Pro pánaboha, Josefe, odpověz mi přece! Je to pravda, copak to může být pravda?“ „Milý strýčku,“ řekl K. a vytrhl se ze své roztržitosti, „vždyť ani nevím, o čem mluvíš.“
„Josefe,“ řekl strýc varovně, „vždycky jsi mluvil pravdu, pokud se pamatuji.
Mám si tvá poslední slova vykládat jako zlé znamení?“ „Já už tuším, kam míříš,“ řekl K. poslušně, „slyšel jsi pravděpodobně o mém procesu.“
„Ano,“ odpověděl strýček a zvolna přikývl, „slyšel jsem o tvém procesu.“
„Od kohopak?“ zeptal se K. „Psala mi to Erna,“ řekl strýček, „ani se s tebou nestýká, bohužel se o ni příliš nestaráš, ale ona se to přece jen dověděla.
Dnes jsem od ní dostal dopis a hned jsem samozřejmě přijel za tebou.
Ze žádného jiného důvodu, ale řekl bych, že to je dostatečný důvod.
Mohu ti z jejího psaní přečíst místo, které se tě týká.“
Vytáhl dopis z náprsní tobolky.
„Tady je to. Erna píše: ‚Josefa jsem už dlouho neviděla, minulý týden jsem byla zas jednou v bance, ale Josef měl tolik práce, že mě k němu nepustili; čekala jsem skoro hodinu, ale potom jsem musela domů, protože jsem měla hodinu klavíru.
Byla bych s ním ráda mluvila, snad se mi to podaří příště.
K svátku mi poslal velkou bonboniéru, bylo to od něho velmi milé a pozorné.
Zapomněla jsem vám to tehdy napsat, teprve teď, když se mne ptáte, si vzpomínám.
Čokoláda, abyste věděli, u nás v penziónu hned zmizí, sotva si člověk uvědomí, že dostal čokoládu, je už pryč.
Ale o Josefovi jsem vám chtěla povědět ještě něco.
Jak už víte, v bance mě k němu nepustili, protože měl právě jednání s nějakým pánem.
Čekala jsem chvilku klidně, potom jsem se zeptala sluhy, bude-li to jednání trvat ještě dlouho.
Řekl, že asi ano, protože jde patrně o ten proces, který se vede proti panu prokuristovi.
Já se ptala, jaký proces to je, zda se snad nemýlí, on však řekl, že se nemýlí, že to je proces, a těžký proces, ale víc že neví.
Že by sám panu prokuristovi rád pomohl, protože je to hodný a spravedlivý pán, ale že neví, jak do toho, a že by si jen přál, aby se pana prokuristy ujali nějací vlivní páni.
To že se také jistě stane a všechno se obrátí k dobrému, prozatím však že ta záležitost nevypadá ani trochu dobře, jak je vidět podle špatné nálady pana prokuristy.
Rozumí se, že jsem těm řečem nepřikládala žádný zvláštní význam, snažila jsem se také uklidnit toho hloupého sluhu, zakázala jsem mu, aby o tom mluvil s někým jiným, a myslím, že to všechno jsou plané řeči.
Přesto by snad bylo dobře, milý tatínku, kdyby ses na tu záležitost přeptal, až zase přijedeš, jistě Ti nebude zatěžko dovědět se něco přesnějšího a přimět své dobré vlivné známé, aby zasáhli, kdyby to skutečně bylo zapotřebí.
Kdyby toho však nebylo třeba, což je asi nejpravděpodobnější, dostane tak aspoň Tvá dcera brzy příležitost, aby tě uvítala, a z toho by měla velkou radost.‘ – Hodné dítě,“ řekl strýček, když dočetl, a osoušel si zvlhlé oči.
K. přikývl, pro všelijaké ty rušivé příhody v poslední době nadobro zapomněl na Ernu, dokonce zapomněl i na její svátek, a historku s čokoládou si Erna vymyslela jen proto, že se ho chtěla před strýcem a tetou zastat.
Je to velmi dojemné a vstupenky do divadla, které jí hodlá od nynějška pravidelně posílat, jistě pro ni nebudou odměnou, jakou si zaslouží, ale aby docházel do penziónu a bavil se s osmnáctiletou gymnasistkou, to teď vůbec není v jeho silách.
„A co řekneš teď?“ zeptal se strýček, který pro ten dopis úplně zapomněl na spěch i rozčilení a vypadal, jako by jej chtěl číst ještě jednou.
„Ano, strýčku,“ řekl K. „je to pravda.“
„Pravda?“ zvolal strýček.
„Co je pravda? Jakpak to může být pravda? Jaký proces? Snad ne trestní?“ „Je to trestní proces,“ odpověděl K. „A to tu klidně sedíš a máš na krku trestní proces?“ zvolal strýček a mluvil pořád hlasitěji.
„Čím jsem klidnější, tím lepší je to pro výsledek,“ řekl K. unaveně, „jen se ničeho neboj.“
„To mě nemůže uklidnit,“ zvolal strýček.
„Josefe, milý Josefe, pamatuj na sebe, na své příbuzné, na naše dobré jméno! Až dosud jsi byl naší chloubou, nesmíš se stát naší hanbou.
Tvé chování,“ zadíval se na K. a sklopil hlavu, „se mi nelíbí, tak se nechová člověk nevinně obžalovaný, dokud mu nedojdou síly.
Jen mi rychle pověz, oč jde, abych ti mohl pomoci.
Je to něco s bankou, viď?“ „Ne,“ řekl K. a vstal, „ale ty mluvíš příliš hlasitě, milý strýčku, sluha stojí asi u dveří a poslouchá.
To je mi nepříjemné.
Odejdeme raději.
Zodpovím ti pak všechny otázky, pokud to je možné.
Vím velmi dobře, že je mou povinností vůči rodině, abych všechno řekl.“
„Správně,“ křičel strýček, „velmi správně, jen si pospěš, Josefe, pospěš si!“ „Musím jenom dát ještě několik příkazů,“
řekl K., zavolal si k sobě telefonicky svého zástupce a ten za malou chvilku vstoupil.
Strýček mu v rozčilení ukázal rukou, že si ho dal zavolat K., ačkoli to bylo i bez toho zcela nepochybné.
K. stál před psacím stolem, tiše vysvětloval a ukazoval v různých spisech, co se musí ještě dnes vyřídit za jeho nepřítomnosti, mladý muž poslouchal chladně, ale pozorně.
Strýček překážel, protože tu nejdřív postával s vytřeštěnýma očima a nervózně si hryzal rty, přirozeně že neposlouchal, ale už pouhé zdání, že poslouchá, působilo dost rušivě.
Potom se však začal procházet po pokoji a občas se zastavil před oknem nebo nějakým obrazem a pokaždé vykřikl cosi jako: „Mně je to úplně nepochopitelné!“ nebo: „Tak mi jen pověz, co z toho všeho bude!“ Mladý muž se tvářil, jako by nic nepozoroval, klidně vyslechl příkazy K. až do konce, tu a tam si také něco poznamenal a pak šel, když se uklonil K. i strýčkovi, který však byl k němu právě obrácen zády, díval se z okna a rozpřaženýma rukama muchlal záclony.
Sotva se dveře zavřely, zvolal strýček: „Konečně je ten panák venku, teď můžeme jít i my.
Konečně!“ Nebylo bohužel pro­středku, jak přimět strýčka, aby se přestal dotazovat na proces v hale, kde právě postávalo několik úředníků a sluhů a kterou právě procházel také náměstek ředitele.
„Tak tedy, Josefe,“ začal a přitom odpovídal na úklony přítomných tak, že nedbale salutoval, „teď mi upřímně pověz, co to je za proces.“
K. pronesl několik bezvýznamných poznámek, trochu se i zasmál a teprve na schodech vysvětlil strýčkovi, že nechtěl mluvit před lidmi.
„To je správné,“ řekl strýček, „ale teď mluv.“
Poslouchal se skloněnou hlavou, pokuřoval krátkými, chvatnými tahy z doutníku.
„Především, strýčku,“
řekl K., „nejde vůbec o proces před obyčejným soudem.“
„To je zlé,“ řekl strýček.
„Jak to?“ řekl K. a podíval se na strýčka.
„Že to je zlé, říkám,“ opakoval strýček.
Stáli na schodech, které vedly na ulici; K. připadalo, že vrátný poslouchá, a proto táhl strýčka dolů; vyšli na ulici, kde bylo velmi rušno.
Strýček se zavěsil do K. a nevyptával se už tak naléhavě na proces, chvíli šli dokonce mlčky.
„Ale jak k tomu jen došlo?“ zeptal se konečně a zastavil se tak náhle, že lidé, kteří šli za ním, polekaně uhnuli.
„Takové věci přece nepřijdou najednou, připravují se dlouhou dobu, nějaké náznaky tu jistě byly, proč jsi mi nenapsal? Víš, že pro tebe udělám všechno, jsem jaksi stále ještě tvým poručníkem a byla to až do dneška má chlouba.
Rozumí se, že ti budu ještě pomáhat i teď, jenže je to velmi těžké, když už byl proces zahájen.
Nejlepší by ovšem bylo, kdyby sis teď vzal krátkou dovolenou a přijel k nám na venkov.
Trochu ses také spadl, teď to vidím.
Na venkově se spravíš, to bude dobře, jistě tě čekají všelijaké obtíže.
Mimoto však tím budeš soudu jakoby odňat.
Tady mají všemožné donucovací prostředky, je docela samozřejmé, že jich automaticky použijí i proti tobě; na venkov by však museli vyslat orgány, anebo by se tě pokusili zpracovat aspoň dopisy, telegramy a telefonem.
To ovšem oslabí účinnost, neosvobodí tě to sice, ale budeš aspoň moci trochu vydechnout.“
„Mohli by mi přece zakázat, abych odjel,“
řekl K., který po strýčkových slovech začal uvažovat celkem podobně.
„Nemyslím, že to udělají,“ řekl strýček zamyšleně, „takovou újmu na své moci tvým odjezdem neutrpí.“
„Myslel jsem,“ řekl K. a zavěsil se do strýčka, aby se nemohl zastavit, „že tomu všemu budeš přikládat ještě menší význam než já, ale teď se toho hrozíš i ty.“
„Josefe,“ zvolal strýček a chtěl se mu vyvinout, aby se mohl zastavit, ale K. ho nepustil, „jsi k nepoznání, vždycky jsi tak bystře chápal, a teď tě chápavost opouští.
Copak chceš proces prohrát? Víš, co to znamená? To znamená, že budeš prostě vyškrtnut.
A že celé příbuzenstvo strhneš s sebou nebo je aspoň ponížíš až do prachu.
Josefe, prosím tě, tak se přece vzchop.
Tvá netečnost mě připraví o rozum.
Když se člověk na tebe podívá, věřil by skoro přísloví: Mít na krku takový proces, znamená už jej prohrát.“

„Milý strýčku,“ řekl K, „je zcela zbytečné se rozčilovat, rozčiluješ se zbytečně ty a rozčiloval bych se zbytečně i já.
Rozčilením se procesy nevyhrávají, uznej také trochu moje praktické zkušenosti, jako já si zase vždy vážil a i teď velmi vážím tvých zkušeností, i když mě překvapují.
Poněvadž říkáš, že by tím procesem trpěla i rodina – což vlastně ani trochu nechápu, ale to je vedlejší – rád tě ve všem poslechnu.
Jenom ten pobyt na venkově, o kterém jsi mluvil, nepovažuji za nic prospěšného, neboť by to znamenalo útěk a přiznání, že jsem si vědom nějaké viny.
Kromě toho jsem tady sice víc pronásledován, mohu se však zase sám víc starat o tu záležitost.“
„To je pravda,“ řekl strýček tónem, jako by se teď konečně trochu shodli, „navrhl jsem to jen proto, že se mi zdálo, že bys mohl celou věc ohrozit svou netečností, kdybys tu zůstal, a pokládal jsem za lepší, vložím-li se do toho místo tebe.
Chceš-li se však ze všech sil o ten proces starat sám, je to ovšem daleko lepší.“
„V tom bychom tedy byli zajedno,“ řekl K. „A máš teď nějaký návrh, co mám udělat nejdřív?“ „Musím si to přirozeně ještě rozmyslet,“ řekl strýček, „uvaž, že jsem teď už dvacet let téměř neustále na venkově, to pak bystrost v těchto věcech ochabne.
Všelijaké důležité styky s osob­nostmi, které se v tom snad lépe vyznají, se přirozeně uvolnily.
Jsem na venkově trochu opuštěný, to přece víš.
Člověk to sám zpozoruje teprve při takových příležitostech.
Ta tvá záležitost mě zčásti také překvapila, i když jsem ku podivu vytušil hned z dopisu od Erny něco podobného a věděl jsem to skoro určitě, když jsem tě dnes spatřil.
Ale to je jedno, teď je nejdůležitější neztrácet čas.“
Ještě když to říkal, stoupl si na špičky a zamával na taxík, teď táhl K. za sebou do vozu a zároveň udával řidiči nějakou adresu.
„Pojedeme teď k advokátu Huldovi,“ řekl, „byl to můj spolužák.
Jistě znáš to jméno také, že? To je ale divné.
Je přece velmi známý jako obhájce a advokát chudých.
Já však mám k němu velkou důvěru zejména jako k člověku.“
„Mně je vhod všechno, co podnikneš,“
řekl K., ačkoli ho zneklidňoval spěch a naléhavost, s jakou strýček celou záležitost sledoval.
Nebylo to nic zvlášť radostného, jet jako obžalovaný k nějakému advokátovi chudých.
„Nevěděl jsem,“ řekl, „že si člověk v takové záležitosti může vzít také advokáta.“
„Ale ovšem,“ řekl strýček, „to se přece rozumí samo sebou.
Proč by ne? A teď mi vypravuj všechno, co se dosud stalo, abych věděl všechno dopodrobna.“
K. začal hned vypravovat, nezamlčel nic, jeho naprostá upřímnost byla jediným protestem, který si mohl dovolit proti strýčkovu mínění, že ten proces je velká hanba.
Jméno slečny Bürstnerové uvedl jen jednou a letmo, ale to nic neměnilo na jeho upřímnosti, neboť slečna Bürstnerová byla mimo každou souvislost s procesem.
Jak vypravoval, díval se z okna, a najednou si všiml, že právě přijíždějí k onomu předměstí, kde byly soudní kanceláře, upozornil na to strýčka, ten však v té shodě neviděl nic zvlášť nápadného.
Vůz zastavil před tmavým domem.
Strýček zazvonil hned v přízemí u prvních dveří.
Zatímco čekali, vycenil s úsměvem své velké zuby a zašeptal: „Osm hodin, neobvyklá doba pro návštěvy stran.
Ale Huld mi to nebude mít za zlé.“
Ve špehýrce na dveřích se objevily dvě velké černé oči, dívaly se chvilku na oba hosty a zmizely.
Dveře se však neotevřely.
Strýček a K. si navzájem potvrdili, že skutečně ty dvě oči viděli.
„Bude to nová panská, která se bojí cizích lidí,“ řekl strýček a znovu zaklepal.
Znovu se objevily ty oči, teď se zdály téměř smutné, mohl je však také klamat nekrytý plynový plamen, který jim hořel těsně nad hlavou a silně syčel, avšak dával málo světla.
„Otevřte,“ zvolal strýček a uhodil pěstí do dveří, „jsou to přátelé pana advokáta!“ „Pan advokát je nemocen,“ ozvalo se za nimi zašeptání.
Ve dveřích na druhém konci chodbičky stál nějaký pán v županu a sděloval jim tuto zprávu neobyčejně tichým hlasem.
Strýček, kterého rozzuřilo už to dlouhé čekání, se rázem obrátil a zvolal: „Nemocen? Říkáte, že je nemocen?“ a téměř hrozivě k němu přistoupil, jako by ten pán ztělesňoval advokátovu nemoc.
„Už otevřeli,“ řekl pán, ukázal na advokátovy dveře, přitáhl si župan a zmizel.
Dveře se zatím opravdu otevřely, jakási mladá dívka – K. poznal ty tmavé, trochu vypoulené oči – stála v dlouhé bílé zástěře v předsíni a držela v ruce svíčku.
„Příště otevřte dřív!“ řekl strýček místo pozdravu, když se dívka maličko uklonila.
„Pojď, Josefe,“
řekl pak K., který se pomalu protáhl kolem dívky.
„Pan advokát je nemocen,“ řekla dívka, když strýček neprodleně pospíšil k jedněm dveřím.
K. se pořád ještě díval s údivem na dívku, i když se už otočila, aby zase zamkla dveře bytu, měla tvář zaoblenou jako loutka, oblé byly nejen bledé tváře a brada, ale i spánky a okraje čela.
„Josefe!“ zvolal strýček znova a dívky se ptal: „Je to ta srdeční choroba?“ „Myslím, že ano,“ řekla dívka, která teď už šla se svíčkou před nimi a otevřela dveře do pokoje.
V koutě pokoje, kam světlo svíčky ještě neproniklo, vztyčila se v posteli tvář s dlouhými vousy.
„Lenko, kdopak to jde?“ ptal se advokát, který nepoznával hosty, protože ho oslepovala svíčka.
„Albert, tvůj starý přítel,“ řekl strýček.
„Ach, Albert,“ řekl advokát a klesl zpátky do polštářů, jako by nebylo třeba přetvářet se před touto návštěvou.
„Je ti opravdu tak špatně?“ ptal se strýček a posadil se na pelest.
„Já tomu nevěřím.
Je to záchvat té tvé srdeční choroby a přejde jako všechny dřívější.“
„Možná,“ řekl advokát potichu, „ale je to horší než kdy předtím.
Těžko se mi dýchá, vůbec nespím a slábnu den ze dne.“
„Tak,“ řekl strýček a přitiskl si panamský klobouk svou velkou rukou pevně na koleno.
„To jsou špatné zprávy.
Máš ostatně řádné ošetření? Je tu taky tak smutno, tak pochmurno.
Je to už dávno, co jsem tu byl naposled, tehdy se mi to zdálo vlídnější.
Tady ta tvá slečinka se mi taky nezdá moc veselá, nebo se přetvařuje.“
Dívka stála ještě pořád se svíčkou u dveří; pokud se dalo poznat podle jejího neurčitého pohledu, dívala se spíš na K. než na strýčka, i teď, kdy o ní mluvil.
K. se opíral o židli, kterou si přistrčil, aby byl dívce nablízku.
„Když je člověk tak nemocen jako já,“ řekl advokát, „potřebuje klid.
Mně není smutno.“
Chvilku se odmlčel a dodal: „A Lenka mě ošetřuje dobře, je hodná.“ \[11\] Strýček se však nedal přesvědčit, byl proti ošetřovatelce zřejmě zaujat, a třebaže nemocnému nic neodpověděl, sledoval ošetřovatelku přísnými pohledy, když teď došla k posteli, postavila svíčku na noční stolek, sklonila se nad nemocným a šeptala si s ním, jak mu rovnala polštáře.
Zapomněl skoro na ohledy k nemocnému, vstal, chodil za ošetřovatelkou sem a tam a K.
by se ani nedivil, kdyby ji vzal vzadu za sukně a odtáhl ji od postele.
K. se na všechno díval klidně, advokátova nemoc mu dokonce přišla celkem vhod, nemohl zabránit, aby se strýček tak horlivě neujímal jeho záležitosti, a rád viděl, když ta horlivost byla teď bez jeho přičinění od něho odvrácena.
Tu řekl strýček, snad jen proto, že chtěl urazit ošetřovatelku: „Slečno, prosím, nechte nás chvíli o samotě, musím si tady s přítelem pohovořit o osobní záležitosti.“
Ošetřovatelka, která byla dosud hluboko skloněna nad nemocným a právě urovnávala u zdi prostěradlo, otočila jen hlavu a řekla velmi klidně, takže se to nápadně lišilo od strýčkových slov, která hned vázla vzteky a hned zas překypovala: „Vidíte přece, pán je tolik nemocen, že nemůže hovořit o žádných záležitostech.“
Opakovala strýčkova slova asi jen z pohodlnosti, nicméně si to mohl i nezúčastněný vyložit jako výsměch a strýček samozřejmě hned vyjel jako divý.
„Ty zatracená,“ řekl ještě dost srozumitelně, jak mu to v krku vzteky zakloktalo, K. se ulekl, ačkoliv něco podobného očekával, a běžel k strýčkovi pevně odhodlán, že mu oběma rukama zacpe ústa.
Naštěstí se však za dívkou zvedl nemocný, strýček nasupil tvář, jako by polykal něco odporného, a řekl pak klidněji: „To se ví, že jsme se ještě nepomátli na rozumu; kdyby to, co žádám, nebylo možné, nežádal bych to.
Prosím, jděte pryč!“ Ošetřovatelka stála zpříma u postele, obrátila se naplno k strýci a K.
se zdálo, že jednou rukou hladí ruku advokátovi.
„Před Lenkou můžeš říci cokoliv,“ řekl nemocný, nepochybně tónem naléhavé prosby.
„Netýká se to mne,“ řekl strýček, „není to mé tajemství.“
A otočil se, jako by už nehodlal vyjednávat, ale jako by dával ještě chvilku na rozmyšlenou.
„Kohopak se to týká?“ zeptal se advokát skomírajícím hlasem a zase si lehl.
„Mého synovce,“ řekl strýček, „přivedl jsem ho také.“
A představoval: „Prokurista Josef K.“
„Ó,“ řekl nemocný daleko živěji a natáhl ke K. ruku, „odpusťte, ani jsem si vás nevšiml.
Jdi, Lenko,“ řekl pak ošetřovatelce, která se také už vůbec nezdráhala, a podal jí ruku, jako by se s ní musel rozloučit na dlouhou dobu.
„Tak ty jsi nepřišel,“ řekl potom strýčkovi, který rovněž přistoupil k loži, „aby ses podíval na nemocného, ty přicházíš na poradu.“
Vypadalo to, jako by představa, že to byla návštěva nemocného, advokáta až doposud ochromovala, tak se teď zdál při síle, stále se opíral o jeden loket, což jistě bylo dost namáhavé, a pořád se popotahoval za chomáč vousů na bradě.
„Vypadáš hned mnohem zdravěji,“ řekl strýček, „co je ta čarodějnice venku.“
Odmlčel se, zašeptal: „Vsadím se, že poslouchá!“ a skokem byl u dveří.
Ale za dveřmi nebylo živé duše, strýček se vrátil, nebyl ani zklamán, ale roztrpčen, neboť v tom, že neposlouchá, spatřoval tím větší schválnost.
„Křivdíš jí,“ řekl advokát a dál se ošetřovatelky už nezastával; snad tím chtěl vyjádřit, že ona nemá zapotřebí, aby se jí někdo zastával.
Ale daleko účastnějším hlasem pokračoval: „Co se týká záležitosti tvého pana synovce, byl bych ovšem šťasten, kdyby mé síly stačily na ten nadmíru nesnadný úkol; obávám se velice, že nepostačí, ale určitě neopomenu ani jedinou možnost; nestačím-li na to, mohli bychom přibrat ještě někoho jiného.
Abych byl upřímný, ta věc mě zajímá tolik, že bych nedokázal zůstat docela stranou.
Kdyby to mé srdce nevydrželo, najde zde aspoň důstojnou příležitost, aby selhalo nadobro.“
K. se zdálo, že z celé té řeči nerozumí jedinému slovu, díval se na strýčka, aby u něho našel nějaké vysvětlení, ten však seděl se svíčkou v ruce na nočním stolku, s něhož se už skutálela na koberec lahvička s lékem, přikyvoval ke všemu, co advokát říkal, se vším souhlasil a podíval se občas na K., jako by ho vybízel, aby také se vším souhlasil.
Vypravoval strýček advokátovi o procesu snad už předtím? Ale to nebylo možné, všechno, co se až dosud přihodilo, svědčilo proti tomu.
„Nechápu –“ řekl proto.
„Což jsem vám snad správně neporozuměl?“ zeptal se advokát právě tak udiveně a rozpačitě jako K. „Snad jsem se unáhlil.
O čempak jste si se mnou chtěl promluvit? Myslel jsem, že jde o váš proces?“ „To se rozumí, že ano,“ řekl strýček a zeptal se pak K. „Co vlastně chceš?“ „Ale odkudpak víte o mně a o mém procesu?“ ptal se K. „Ach tak,“ řekl advokát s úsměvem, „jsem přece advokát, stýkám se s lidmi od soudu, mluví se o všelijakých procesech, a pozoruhodnější si člověk zapamatuje, zejména jde-li o přítelova synovce.
Na tom přece není nic divného.“
„Co vlastně chceš?“ ptal se strýček K. nanovo. „Jsi tak neklidný.“
„Vy máte styky s lidmi od toho soudu?“ ptal se K. „Ano,“ řekl advokát.
„Ty se ptáš jako dítě,“ řekl strýček.
„S kýmpak bych se měl stýkat, ne-li s lidmi svého oboru?“ dodal advokát.
Znělo to tak nevývratně, že K. ani neodpověděl.
„Vy přece pracujete u soudu v justičním paláci, a ne u soudu na půdě,“ chtěl říci, nemohl se však odhodlat, aby to skutečně řekl.
„Považte přece,“ pokračoval advokát tónem, jako by zbytečně a jen tak mimochodem vysvětloval, co se rozumí samo sebou, „považte přece, že z takového styku mám velké výhody pro svou klientelu, a to po nejedné stránce, člověk o tom ani nesmí vždycky mluvit.
Rozumí se, že mi přitom má nynější nemoc trochu vadí, ale dobří přátelé od soudu mě navštěvují, a tak se přece něco dovím.
Dovím se možná víc než mnozí jiní, kteří v nejlepším zdraví tráví celý den u soudu.
Například právě teď mám milou návštěvu.“
A ukázal do tmavého kouta pokoje.
„Kdepak?“ zeptal se K. téměř hrubě, jak byl v první chvíli překvapen.
Rozhlížel se nejistě kolem sebe; světlo malé svíčky ani zdaleka nepronikalo až k protější zdi.
A opravdu se tam v koutě začalo něco hýbat.
Ve světle svíčky, kterou strýček držel ve zdvižené ruce, bylo vidět, jak tam u malého stolečku sedí starší pán.
Snad skoro ani nedýchal, že ho tak dlouho nezpozorovali.
Teď váhavě povstal, zřejmě nespokojen, že na něho někdo upozornil.
Vypadalo to, jako by chtěl rukama, jimiž pohyboval jako krátkými křídly, odvrátit každé představování a vítání, jako by za nic na světě nechtěl ostatní rušit svou přítomností a jako by naléhavě prosil, aby byl zas vrácen do tmy a aby se zapomnělo, že tu je.
V tom mu ovšem už nemohli vyhovět.
„Vy jste nás totiž překvapili,“
řekl advokát na vysvětlenou a pokynul přitom povzbudivě pánovi, aby přistoupil, pán se váhavě rozhlížel, přicházel pomalu, a přece jaksi důstojně, „pan kancelářský ředitel – ach tak, promiňte, dosud jsem vás nepředstavil – to je můj přítel Albert K., zde je jeho synovec, prokurista Josef K., a to je pan kancelářský ředitel – pan ředitel byl tak laskav a navštívil mě.
Jakou cenu má taková návštěva, to může vlastně ocenit jen zasvěcenec, který ví, jak je pan kancelářský ředitel zavalen prací.
A přece přišel, pokojně jsme se bavili, pokud to je při mé slabosti možné, nepřikázali jsme sice Lence, aby nevpouštěla návštěvníky, neboť jsme žádné nečekali, a mysleli jsme, že zůstaneme o samotě, potom však přišly tvé rány pěstí, Alberte, pan ředitel se s židlí a stolkem přestěhoval do kouta, ale teď vychází najevo, že si možná, budete-li si to totiž přát, pohovoříme o společné záležitosti a že si velmi dobře zas můžeme sednout pospolu. – Pane kancelářský řediteli,“ řekl, sklopil hlavu, usmíval se pokorně a ukázal na lenošku poblíž postele.
„Mohu bohužel zůstat už jenom několik minut,“ řekl ředitel vlídně, usadil se pohodlně v lenošce a podíval se na hodinky, „úřední práce mě volá.
Rozhodně si však nechci dát ujít příležitost, abych poznal přítele svého přítele.“
Pokývl hlavou směrem k strýčkovi, který vypadal, že je velmi rád té nové známosti, při své povaze však nedovedl vyjádřit pocity oddanosti, a tak se při ředitelových slovech z rozpaků hlasitě smál.
Ošklivá podívaná! K. mohl klidně všechno pozorovat, neboť o něho se nikdo nestaral, ředitel, když už ho tedy vytáhli na světlo, měl v rozmluvě hlavní slovo, jak asi bylo jeho zvykem, advokát, jehož dřívější slabost měla snad jen sloužit k tomu, aby zapudila novou návštěvu, pozorně poslouchal a přidržoval si ruku k uchu, strýček, který opatroval svíčku – držel ji v umné rovnováze na stehnu, advokát se občas starostlivě zadíval tím směrem –, se brzo zbavil rozpaků a byl už jenom nadšen, a to jak způsobem, jakým ředitel mluvil, tak i mírnými, vláčnými pohyby ruky, jimiž doprovázel svá slova.
K., který se opíral o pelest a kterého ředitel snad úmyslně zcela pomíjel, dělal starým pánům jen posluchače.
Ostatně sotva věděl, o čem se mluví, a myslel hned na ošetřovatelku a jak nehezky se k ní strýček zachoval, hned zas na to, zda ředitele už někdy neviděl, snad dokonce ve shromáždění při svém prvním výslechu.
I když se snad mýlil, rozhodně by se kancelářský ředitel výborně vyjímal mezi účastníky shromáždění v první řadě, mezi těmi starými pány s řídkými vousy.

Náhlý hluk z předsíně, jak když se rozbíjí porcelán, je přiměl, že všichni se napjatě zaposlouchali.
„Podívám se, co se stalo,“ řekl K. a vyšel pomalu ven, jako by dával ostatním příležitost, aby ho ještě zadrželi.
Sotva vkročil do předsíně a chtěl si potmě hledat cestu, položila se na ruku, kterou dosud držel dveře, drobná ručka, daleko menší než ruka K., a potichu zavřela dveře.
Byla to ošetřovatelka, čekala tu na něho.
„Nic se nestalo,“ šeptala, „hodila jsem jen talířem na zeď, abych vás dostala z pokoje.“
V rozpacích řekl K.: „Taky jsem na vás myslel.“
„Tím líp,“ řekla ošetřovatelka, „pojďte.“
Po několika krocích přišli ke dveřím z matového skla a ošetřovatelka je před K. otevřela. „Jen vstupte,“ řekla.
Byla to podle všeho advokátova pracovna; pokud bylo vidět v měsíčním světle, jež teď jasně ozařovalo jen malý obdélník podlahy u každého ze tří velkých oken, byla vybavena těžkým starým nábytkem.
„Sem,“ řekla ošetřovatelka a uká­zala na tmavou truhlu s vyřezávaným dřevěným opěradlem.
Když už se posadil, rozhlížel se K. po pokoji, byl to velký, vysoký pokoj, klientele advokáta chudých z toho jistě bylo opravdu úzko.
\[12\] K. se zdálo, že vidí, jak návštěvníci přistupují drobnými krůčky k mo­hutnému psacímu stolu.
Potom však na to zapomněl a viděl jen ošetřovatelku, jež seděla docela blizoučko vedle něho a skoro ho přitiskla k postrannímu opěradlu.
„Myslela jsem,“ řekla, „že za mnou vyjdete sám a že nebude třeba, abych vás volala.
Bylo to přece divné.
Nejdřív jste se na mne ustavičně díval, hned jak jste vešel, a potom jste mě nechal čekat.
Říkejte mi ostatně Lenko,“ dodala ještě rychle a bezprostředně, jako by nesměl přijít nazmar ani okamžik z tohoto rozhovoru.
„Rád,“ řekl K. „Co se však týká toho podivného chování, Lenko, snadno je vysvětlím.
Za prvé jsem přece musel poslouchat tlachání těch starých pánů a nemohl jsem jen tak beze všeho utéci, za druhé však nejsem drzý, nýbrž spíš ostýchavý, a také vy, Lenko, věru nevypadáte, jako by vás člověk mohl dobýt naráz.“
„V tom to není,“
řekla Lenka, položila ruku na opěradlo a dívala se na K., „ale nelíbila jsem se vám a asi se vám nelíbím ani teď.“
„Líbit se, to by přece nebylo mnoho,“ řekl K. vyhýbavě. „Ó!“ řekla s úsměvem a získala poznámkou K. a tím nepatrným zvoláním jakousi převahu.
Proto K. chvilku mlčel.
Poněvadž už přivykl tmě v pokoji, mohl rozeznat různé podrobnosti zařízení.
Zvlášť nápadný byl mu velký obraz, který visel vpravo ode dveří, K. se předklonil, aby lépe viděl.
Byla to podobizna muže v soudcovském taláru; seděl na vysokém trůnním křesle, jehož zlacení na obraze velmi vynikalo.
Neobyčejné bylo, že soudce tam neseděl klidně a důstojně, nýbrž tiskl levou paži na opěradlo v zádech a po straně, pravou měl však úplně volnou a jen rukou objímal boční opěradlo, jako by co nevidět chtěl s prudkým a snad rozhořčeným obratem vyskočit, aby řekl něco rozhodujícího nebo dokonce vyhlásil rozsudek.
Obžalovaného si měl divák patrně domyslet u paty schodů, na obraze bylo ještě vidět jejich hoření stupně, pokryté žlutým kobercem.
„Snad je to můj soudce,“ řekl K. a ukázal prstem na obraz.
„Znám ho,“ řekla Lenka a rovněž vzhlédla k obrazu, „ten sem chodí dost často.
Obraz pochází z jeho mladých let, nikdy se však tomu obrazu nemohl podobat ani přibližně, protože je skoro mrňavý.
A přece jen se dal na obraze vytáhnout do délky, je bláznivě ješitný jako všichni tady.
Ale já jsem taky ješitná a velmi nespokojená, že se vám vůbec nelíbím.“
Na tuto poznámku odpověděl K. jen tím, že Lenku objal a přitáhl k sobě, ona tiše opřela hlavu o jeho rameno.
K tomu, o čem hovořili předtím, však řekl: „Jakoupak má hodnost?“ „Je to vyšetřující soudce,“ řekla, vzala K. za ruku, kterou ji objímal, a pohrávala si s jeho prsty.
„Zas jen vyšetřující soudce,“ řekl K. zklamán, „ti vysocí úředníci se skrývají.
Ale on přece sedí na trůnním křesle.“
„To je vymyšlené,“
řekla Lenka a sklonila tvář nad ruku K., „ve skutečnosti sedí na kuchyňské židli, na které je složena stará koňská houně.
Copak musíte pořád myslet na svůj proces?“ dodala zvolna.
„Ne, vůbec ne,“
řekl K., „spíš na něj myslím dokonce příliš málo.“
„To není to, v čem chybujete,“ řekla Lenka, „jste příliš neústupný, jak jsem slyšela.“
„Kdo to řekl?“ zeptal se K, cítil její tělo na své hrudi a díval se na její husté, tmavé, pevně stočené vlasy.
„Vyzradila bych toho příliš, kdybych to řekla,“ odpověděla Lenka.
„Neptejte se prosím na jméno, zbavte se však své chyby, nebuďte už tak neústupný, proti tomu soudu přece není obrany, člověk se musí přiznat.
Přiznejte se, jakmile se naskytne příležitost.
Teprve potom je dána možnost, abyste z toho nějak vyklouzl, teprve potom.
Ani to však není možné bez cizí pomoci, o tu pomoc se ale nestrachujte, poskytnu vám ji sama.“
„Vyznáte se dobře v tom soudu a v podvodech, jakých je tu třeba,“ řekl K. a zvedl si ji na klín, protože se k němu tiskla příliš prudce.
„Tak je to dobře,“ řekla a uvelebila se mu na klíně, přitom si přihladila sukni a narovnala halenku.
Pak se mu oběma rukama zavěsila na krk, naklonila se nazad, a dlouho se na něho dívala.
„A když se nepřiznám, pak mi nemůžete pomoci?“ ptal se K, jako by ji zkoušel.
Sháním si pomocnice, myslel si skoro udiveně, nejdřív slečnu Bürstnerovou, pak ženu soudního sluhy a konečně tady tu malou ošetřovatelku, která po mně zřejmě touží, ačkoliv nechápu proč.
Jak mi sedí na klíně, jako by to bylo to pravé místo pro ni! „Ne,“ odpověděla Lenka a zvolna vrtěla hlavou, „pak vám nemohu pomoci.
Ale vždyť vy vůbec nechcete, abych vám pomohla, vám na tom ani trochu nezáleží, jste svéhlavý a nedáte se přesvědčit. – Máte milou?“ zeptala se za chvilku.
„Ne, nemám,“ řekl K. „Ale ano,“ řekla.
„Ano, opravdu,“
řekl K., „jen si pomyslete, zapřel jsem ji, a přece u sebe nosím dokonce její podobenku.“
Když žadonila, ukázal jí Elsinu podobenku, a ona, schoulena na jeho klíně, si obrázek zkoumavě prohlížela.
Byla to momentka, snímek byl pořízen po vířivém tanci, jaký Elsa ve vinárně ráda tančila, sukně se dosud kolem ní vzdouvala, její záhyby se při otáčení rozlétly, ruce tiskla k pevným bokům a s napjatým hrdlem, rozesmátá, se dívala stranou; na koho se směje, nebylo na snímku vidět.
„Hodně se šněruje,“ řekla Lenka a ukázala na místo, kde to podle jejího názoru bylo znát.
„Nelíbí se mi, je neohrabaná a hrubá.
Ale snad je k vám mírná a milá, podle toho obrázku to tak skoro vypadá.
Takové velké a silné dívky často nedokážou nic jiného než být mírné a milé.
Dovedla by se však za vás obětovat?“ „Ne,“
řekl K., „není ani mírná a milá, ani by se za mne nedovedla obětovat.
Také jsem až dosud od ní nechtěl ani jedno, ani druhé.
Dokonce jsem si ten obrázek ještě ani neprohlédl tak důkladně jako vy.“
„Tak vám na ní zvlášť nezáleží,“ řekla Lenka, „vůbec to tedy není vaše milá.“
„A to je,“ řekl K. „Nemohu odvolat, co jsem řekl.“
„Tak dobrá,“ řekla Lenka, „ale příliš byste ji nepostrádal, kdybyste ji ztratil nebo ji vyměnil za někoho jiného, například za mne.“
„Ovšem,“ řekl K. s úsměvem, „to je možné, ale má vůči vám velkou přednost, neví nic o mém procesu, a i kdyby o něm něco věděla, nemyslela by na to.
Nehleděla by mě přemluvit, abych byl ústupný.“
„To není žádná přednost,“ řekla Lenka.
„Jestli nemá žádné jiné přednosti, pak neztrácím naději.
Má snad nějakou tělesnou vadu?“ „Tělesnou vadu?“ zeptal se K. „Ano,“ řekla Lenka, „já totiž takovou malou vadu mám, podívejte se.“
Roztáhla prostředník a prsteník u pravé ruky, spojovací blanka mezi nimi sahala skoro až k hořenímu kloubu krátkých prstů.
K. v té tmě hned neviděl, co mu chce ukázat, proto mu tam zavedla ruku, aby to ohmatal.
„Je to ale hříčka přírody,“
řekl K., a když si prohlédl celou ruku, dodal: „Jaká hezounká tlapka!“ Lenka se trochu pyšně dívala, jak K. udiveně roztahuje a skládá její dva prsty, až je nakonec letmo políbil a pustil.
„Ó!“ zvolala ihned, „vy jste mě políbil!“ Chvatně, s otevřenými ústy mu vylezla po kolenou na klín, K. se na ni díval skoro zaraženě, když teď byla tak blízko u něho, vycházel z ní hořký dráždivý pach jako po pepři, vzala ho za hlavu, sehnula se nad něj a kousala a líbala ho na krk, kousala dokonce i do jeho vlasů.
„Vy jste si mě vyměnil!“ volala chvílemi.
„Vidíte, teď jste si mě vyměnil!“ Tu se jí podlomila kolena, s krátkým výkřikem málem upadla na koberec, K. ji objal, aby ji ještě zadržel, a ona ho stáhla k sobě.
„Teď jsi můj,“ řekla.

„Tady máš klíč od domu, přijď, kdy chceš,“ byla její poslední slova a letmý polibek mu dopadl na záda ještě ve chvíli, kdy odcházel.
Když vykročil z domovních vrat, mrholilo, chtěl zajít doprostřed ulice, aby snad uviděl Lenku ještě u okna, vtom se z auta, které čekalo před domem a kterého si K. v roztržitosti ani nevšiml, vyřítil strýček, chytil ho za ruku a smýkl jím k domovním vratům, jako by ho tam chtěl přibít.
„Chlapče,“ volal, „jak jsi to jen mohl udělat! Strašně jsi uškodil své věci, byla už na dobré cestě.
Zalezeš si s takovou šmudlou, která je ještě k tomu docela zřejmě advokátovou milenkou, a zůstaneš si s ní několik hodin.
Nehledáš si ani záminku, s ničím se netajíš, jsi zcela upřímný, běžíš si k ní a zůstaneš u ní.
A my mezitím sedíme spolu, strýček, který se o tebe stará do úmoru, advokát, který má být pro tebe získán, a především kancelářský ředitel, takový velký pán, který má tvou věc v jejím nynějším stadiu takřka ve své moci.
Chceme se poradit, jak by se ti dalo pomoci, já musím na advokáta hezky polehoučku, ten zas na kancelářského ředitele, a ty bys přece měl všechny důvody, abys mě aspoň podporoval.
Místo toho si někde zůstaneš.
Nakonec se to už nedá zatajit, dobrá, jsou to zdvořilí, obratní lidé, nemluví o tom, šetří mne, nakonec se však už nemohou přemáhat ani oni, a protože o tom mluvit nemohou, umlknou.
Seděli jsme celé minuty mlčky a poslouchali, jestli konečně přece jen nepřijdeš.
Všechno nadarmo.
Potom vstane kancelářský ředitel, který zůstal mnohem déle, než měl původně v úmyslu, poroučí se, zřejmě mne lituje, ale nemůže mi pomoci, s nepochopitelnou roztomilostí posečká ještě chvilku ve dveřích a potom jde.
Já byl ovšem šťastný, že je pryč, opravdu jsem už nemohl ani vydechnout.
Na nemocného advokáta to všechno působilo ještě silněji, ten dobrák nemohl ani promluvit, když jsem se s ním loučil.
Pravděpodobně ses přičinil o to, že se úplně zhroutí, a urychlíš tak smrt muže, na něhož jsi odkázán.
A mne, svého strýčka, necháš tady v dešti – jen si sáhni, jsem promočen na kůži – čekat celé hodiny a utrápit se starostmi.“