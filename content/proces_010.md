---
title: ""
---

Kapitola pátá

Mrskač

Když K. jednoho z příštích večerů procházel chodbou, která oddělovala jeho kancelář od hlavního schodiště – tentokrát šel domů skoro poslední, jen v expedici pracovali ještě dva sluhové v malém kuželu světla jediné žárovky –, uslyšel vzdychání za dveřmi, za nimiž zřejmě bývala vždy jen komora na staré haraburdí, kterou však K. dosud nikdy neviděl.
Zastavil se udiveně a ještě jednou pozorně poslouchal, aby zjistil, zda se nemýlí – na chvilku všechno utichlo, potom se však znovu ozvaly vzdechy. – Chtěl nejdřív dojít pro některého sluhu, třeba by mohl potřebovat svědka, potom však se ho zmocnila taková nezkrotná zvědavost, že rázem dveře otevřel.
Byla to, jak se správně domníval, komora na haraburdí.
Za prahem ležely nepotřebné staré tiskopisy a překocené prázdné hliněné láhve na inkoust.
V komoře však stáli tři muži, shrbení pod nízkým stro­pem.
Svítili si svíčkou, přilepenou na polici.
„Co to tu tropíte?“
zeptal se K., a ač nemluvil hlasitě, přeskakoval mu hlas, jak byl rozčilený.
Jeden z mužů, který zřejmě rozkazoval ostatním a nejdřív na sebe upoutal pohled, vězel v tmavých kožených šatech, jež ponechávaly krk hluboko po prsa a celé paže holé.
Neodpověděl. Ale ostatní dva zvolali: „Pane! Máme dostat výprask, protože sis na nás stěžoval u vyšetřujícího soudce.“
A teprve teď K. poznal, že to jsou opravdu hlídači František a Vilda a že ten třetí má v ruce metlu, aby je zmrskal.
„Ne,“ řekl K. a hleděl na ně s úžasem, „nestěžoval jsem si, řekl jsem jen, jak se to v mém bytě přihodilo.
A bezvadně jste se rozhodně nechovali.“
„Pane,“ řekl Vilda, zatímco se František zřejmě chtěl za jeho zády skrýt před třetím mužem, „kdybyste věděl, jak špatně jsme placeni, soudil byste o nás líp.
Živím rodinu a tady František se chtěl oženit, člověk se snaží něco trhnout, jak se dá, pouhou prací to nejde, ani tou nejnamáhavější.
Vaše jemné prádlo mě svedlo, přirozeně že je hlídačům zakázáno počínat si takto, nebylo to v pořádku, ale je to už takový zvyk, že prádlo připadne hlídačům, vždycky se to tak dělalo, věřte mi; je to taky rozumné, copak takové věci znamenají pro člověka, kterého postihne to neštěstí, že je zatčen? Ovšem, když se pak o tom veřejně zmíní, musí nutně přijít trest.“
„To jsem nevěděl, co tu říkáte, vůbec jsem také nežádal, abyste byli potrestáni, mně šlo o zásadu.“
„Františku,“ obrátil se Vilda k druhému hlídači, „neříkal jsem ti, že ten pán nežádal, abychom byli potrestáni? Slyšíš, ani nevěděl, že teď musíme být potrestáni.“
„Na ty řeči nedej,“
řekl třetí muž K., „trest je spravedlivý a nevyhnutelný.“
„Neposlouchej ho,“ řekl Vilda a odmlčel se na okamžik, jen co rychle zvedl k ústům ruku, na kterou dostal ránu metlou, „trestají nás jenom proto, že jsi nás udal.
Jinak by se nám nic nestalo, i kdyby se dověděli, co jsme udělali.
Je to nějaká spravedlnost? My dva, ale zvlášť já, jsme se dlouhou dobu osvědčili jako velmi dobří hlídači – sám musíš uznat, že z hlediska vrchnosti jsme hlídali dobře – měli jsme naději na postup a byli bychom se jistě brzo stali mrskači jako tenhle, který měl jen to štěstí, že ho nikdo neudal, neboť k takovému udání dochází opravdu zřídkakdy.
A teď, pane, je všechno ztraceno, naše kariéra je u konce, budeme muset konat daleko podřízenější práce, než je hlídací služba, a k tomu teď ještě tento hrozně bolestný výprask.“
„Může ta metla způsobit takovou bolest?“ zeptal se K. a prohlížel si metlu, kterou před ním mával mrskač.
„Musíme se přece svléknout úplně do naha,“ řekl Vilda.
„Ach tak,“ řekl K. a zadíval se pozorně na mrskače, byl osmahlý jako námořník a měl divokou svěží tvář.
„Copak není žádná možnost, jak ty dva výprasku ušetřit?“ zeptal se ho.
„Není,“ řekl mrskač a zavrtěl s úsměvem hlavou.
„Svlékněte se!“ poručil hlídačům.
A řekl K.: „Nesmíš jim věřit všechno, co ti říkají, ze strachu před výpraskem se už trochu pomátli na rozumu.
Co povídal třeba tenhle –“ ukázal na Vildu – „o kariéře, na jakou měl vyhlídky, to je prostě k smíchu.
Jen se podívej, jaký je to tlusťoch – první rány metlou se v tom sádle dočista ztratí. – Víš, z čeho tak ztloustl? Ze zvyku sní všem zatčeným snídani.
Nesnědl snad také tvou snídani? No, vždyť jsem to říkal.
Ale z chlapa s takovým břichem nemůže být nikdy mrskač, to je úplně vyloučeno.“
„Jsou i takoví mrskači,“ tvrdil Vilda, který si právě rozepínal pásek u kalhot.
„Nejsou,“ řekl mrskač a švihl ho metlou přes krk, až sebou trhl, „nemáš poslouchat, máš se svlékat.“
„Dám ti dobrou odměnu, když je pustíš,“
řekl K., vytáhl náprsní tobolku a nedíval se teď na mrskače – takové věci se vyřizují lépe, sklopí-li oba účastníci oči.
„Ty chceš asi udat taky mě,“ řekl mrskač, „a taky mně ještě dopomoci k výprasku.
Ne, ne!“ „Měj přece rozum,“
řekl K., „kdybych byl chtěl, aby tihle dva byli potrestáni, nechtěl bych je přece teď vykoupit.
Mohl bych tu prostě prásknout dveřmi, nic už nevidět a neslyšet a jít domů.
A přece to neudělám, naopak, hodně mi na tom záleží, abych je vysvobodil; kdybych tušil, že budou potrestáni nebo že by i jen mohli být potrestáni, nikdy bych je nejmenoval.
Nemyslím totiž, že jsou vůbec něčím vinni, vinna je organizace, vinni jsou vysocí úředníci.“
„Správně!“ zvolali hlídači a dostali hned metlou na záda už obnažená.
„Kdybys tu měl pod svou metlou nějakého vysokého soudce,“ řekl K. a s těmito slovy stlačil metlu, která se už zase zvedala, „opravdu bych ti nebránil, abys ho zmrskal, naopak, dal bych ti ještě peníze, aby ses posílil na takovou dobrou věc.“
„Co říkáš, zní věrohodně,“ řekl mrskač, „ale já se podplatit nedám.
Pověřili mě, abych mrskal, a tak mrskám.“
Hlídač František, který se až dosud choval dost zdrženlivě, snad proto, že očekával, že zásah K. bude úspěšný, přistoupil teď ke dveřím, měl na sobě ještě kalhoty, a jak si klekal, zavěsil se K. na ruku a šeptal: „Nemůžeš-li vymoci slitování pro nás oba, pokus se aspoň vysvobodit mne.
Vilda je starší než já, není tak citlivý, před několika lety už také jednou dostal za trest lehký výprask, ale já ještě mám svou čest a k tomu, co jsem udělal, mě přiměl jen Vilda, který je v dobrém i zlém mým učitelem.
Dole před bankou čeká moje ubohá snoubenka, jak to dopadne, já se opravdu hrozně stydím.“
Otíral si kabátem K. obličej zalitý slzami.
„Už nebudu čekat,“ řekl mrskač, popadl metlu oběma rukama a začal bít do Františka, zatímco se Vilda krčil v koutě, díval se po očku a neodvažoval se ani hnout hlavou.
Tu se rozlehl křik, jejž vyrazil František, nečlánkovaný a neměnný, bylo to, jako by nevycházel z člověka, ale z mučeného nástroje, celá chodba se jím rozléhala, jistě jej bylo slyšet po celém domě.
„Nekřič tak,“ zvolal K., nemohl se tomu ubránit, a jak se napjatě díval směrem, odkud teď přispěchají sluhové, vrazil do Františka, ne silně, ale přece jen tolik, že upadl a omdlel a v křeči šmátral rukama po podlaze; ranám však neušel, metla si ho našla i na zemi; a jak se pod ní svíjel, míhaly se její pruty pravidelně nahoru a dolů.
A již se v dálce objevil sluha a několik kroků za ním druhý.
K. rychle přibouchl dveře, přistoupil k blízkému oknu do dvora a otevřel je.
Křik úplně ustal.
Aby sluhům zabránil přijít blíž, zvolal: „To jsem já!“ „Dobrý večer, pane prokuristo!“ zvolali v odpověď.
„Stalo se něco?“ „Ne, ne,“ odpověděl K, „to rámusí nějaký pes na dvoře.“
Když se sluhové přece jen nehýbali, dodal: „Můžete zůstat u své práce.“
Aby se nemusel dát se sluhy do řeči, vyklonil se z okna.
Když se za chvilku znova podíval do chodby, byli už pryč.
K. zůstal však u okna, do komory se neodvážil a jít domů se mu také nechtělo.
Dvůr, kam se díval, byl malý a čtvercový, kolem dokola obklopen kancelářemi, všude v oknech byla už tma, jen na nejhořejších se odráželo měsíční světlo.
K. se úporně snažil proniknout zrakem jeden temný kout na dvoře, kde bylo do sebe zaklíněno několik ručních vozíků.
Trápilo ho, že se mu nepodařilo zabránit tomu mrskání, ale nebylo jeho vinou, že se to nepodařilo, kdyby František nebyl křičel – ovšem, jistě to velmi bolelo, ale v rozhodující chvíli se člověk musí ovládnout –, kdyby nebyl křičel, byl by K., aspoň velmi pravděpodobně, našel ještě nějaký prostředek, aby mrskače přemluvil.
Je-li všechno nejnižší úřednictvo samá chátra, proč by byl výjimkou právě mrskač, který má úřad nejne­lidštější.
K. si také dobře všiml, jak mu při pohledu na bankovku zasvítily oči, dal se do bití patrně jen proto, aby úplatek ještě o něco zvýšil.
A K. by nebyl litoval peněz, opravdu mu záleželo na tom, aby oba hlídače vysvobodil; když už začal potírat zkaženost toho soudnictví, rozumělo se samo sebou, že by zasáhl také po této stránce.
Ale v okamžiku, kdy František začal křičet, bylo ovšem všemu konec.
K. nemohl dopustit, aby přišli sluhové a snad ještě bůhvíjací lidé a přistihli ho, jak vyjednává s tou cháskou v komoře na haraburdí.
Opravdu nikdo nemohl na K. požadovat, aby se tak obětoval.
Kdyby to chtěl udělat, bylo by skoro prostší, kdyby se sám svlékl a nabídl se mrskači náhradou za oba hlídače.
Mrskač by ostatně takové zastoupení jistě nepřijal, neboť by těžce porušil své povinnosti, aniž by tím získal nějakou výhodu, \[10\] a pravděpodobně by je porušil dvojnásob, poněvadž K. je asi pro všechny zaměstnance soudu nedotknutelný, dokud se s ním koná řízení.
Bylo by ovšem také možné, že v té věci platí zvláštní ustanovení.
K. rozhodně nemohl udělat nic jiného než přirazit dveře, ačkoliv ani tím se ještě nevyhnul všemu nebezpečí.
Politování hodné bylo, že nakonec ještě vrazil do Františka, to se dalo omluvit jen tím, že byl rozčilen.

V dálce slyšel kroky sluhů; aby se jim nestal nápadným, zavřel okno a dal se směrem k hlavním schodům.
U dveří ke komoře se na chvilku zastavil a poslouchal.
Uvnitř bylo úplné ticho.
Možná že ten člověk hlídače ubil, byli mu opravdu vydáni na milost a nemilost.
K. už natáhl ruku po klice, potom ji však zas odtáhl.
Nemůže už nikomu pomoci a co nevidět přijdou sluhové; umiňoval si však, že tu věc ještě projedná, a pokud bude v jeho silách, náležitě potrestá skutečné viníky, vysoké úředníky, z nichž ani jediný se mu dosud neodvážil ukázat.
Když sestupoval po schodech před průčelím banky, pozoroval bedlivě všechny chodce na ulici, ale široko daleko nebylo vidět dívku, která by na někoho čekala.
František lhal, když tvrdil, že na něho čeká snoubenka, tato lež byla ovšem odpustitelná, neboť chtěla jen vzbudit větší soucit.

Ani příští den nepřestával K. myslet na ty hlídače; při práci byl roztržitý, a aby ji zdolal, musel zůstat v kanceláři ještě o něco déle než minulý den.
Když šel cestou domů zas kolem komory s haraburdím, jakoby ze zvyku ji otevřel.
Nemohl se vůbec vzpamatovat z toho, co spatřil místo očekávané tmy.
Nic se nezměnilo, všechno bylo tak, jak to viděl, když otevřel dveře minulý večer.
Tiskopisy a láhve od inkoustu hned za prahem, mrskač s metlou, hlídači doposud úplně vysvlečení, svíčka na polici, a hlídači hned spustili nářek a volali: „Pane!“ K. ihned přirazil dveře a zabušil na ně ještě pěstmi, jako by se měly zavřít tím pevněji.
Skoro plačky doběhl ke sluhům, kteří klidně pracovali na rozmnožovacích strojích a teď udiveně ustali.
„Vykliďte konečně jednou tu komoru na haraburdí!“ volal.
„Vždyť nás ta špína zavalí!“ Sluhové se nabídli, že to udělají příští den, K. přikývl, teď pozdě večer je už nemohl nutit k práci, jak měl vlastně v úmyslu.
Na chvilku se posadil, aby měl sluhy chvíli na očích, zpřeházel několik průklepů, aby se zdálo, že je prohlíží, a když pak viděl, že se sluhové neodváží odejít zároveň s ním, šel unaven a s prázdnou hlavou domů.