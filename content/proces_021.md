---
title: "Dům"
---

I když tím zprvu nesledoval žádný určitý smysl, snažil se K. při různých příležitostech vyzvědět, kde má sídlo úřad, od něhož přišlo první udání v jeho věci.
Dověděl se to bez nesnází, jak Titorelli, tak i Wolfahrt mu řekli přesné číslo domu, hned jak se jich dotázal.
Titorelli s úsměvem, který měl vždy pohotově pro tajné záměry, jež mu nebyly předloženy, aby je posoudil, doplnil později informaci tím, že tvrdil, že právě tento úřad nemá nejmenší význam, nýbrž jen vyhlašuje, co mu bylo přikázáno, a že je jen nejnižším orgánem velké prokuratury, jež je ovšem stranám nedostupná.
Přeje-li si tedy někdo něco od prokuratury – lidé mají přirozeně vždy mnoho přání, ale není vždy moudré je vyslovit –, musí se ovšem obrátit na jmenovaný podřízený úřad, tím však ani sám nepronikne k pravé prokuratuře, ani se mu nepodaří, aby tam vůbec kdy tlumočil své přání.

K. už znal malířovu povahu, proto neodporoval, také se dál nevyptával, jen přikývl a vzal ta slova na vědomí.
Jako už často v poslední době měl znovu dojem, že Titorelli štědře vynahradí advokáta v tom, jak dovede potýrat.
Byl to jen ten rozdíl, že K. nebyl tak úplně v moci Titorelliho a že by se ho mohl bez okolků zbavit, kdykoli by se mu zachtělo, že Titorelli dále byl nadmíru sdílný, ne-li užvaněný, i když dříve víc než nyní, a že konečné mohl K. ovšem velice dobře Titorellimu oplatit jeho týrání.

A to také v této věci dělal, mluvil o tom domě nezřídka takovým způsobem, jako by Titorellimu něco zamlčoval, jako by s tím úřadem navázal styky, jako by však dosud nedospěly tak daleko, aby se o nich mohlo bez nebezpečí mluvit, když se ho však Titorelli potom snažil přimět, aby pověděl něco bližšího, začal K. znenadání mluvit o něčem jiném a dlouho pak už o tom nepromluvil.
Radoval se z takových malých úspěchů, myslel si potom, že se už vyzná daleko lépe v lidech z okolí soudu, že si už může s nimi zahrávat, že se už skoro sám dostává mezi ně, že aspoň chvílemi získává lepší přehled, který jim jaksi umožňuje první soudní stupeň, na němž stojí.
Co by na tom záleželo, kdyby nakonec přece jen přišel o své postavení zde dole?
I pak je tam ještě možnost záchrany, je jen třeba, aby vklouzl do řad těch lidí, nemohou-li mu pro své podřízené postavení nebo z jiných důvodů pomoci v jeho procesu, mohou ho přece přijmout mezi sebe a ukrýt, dokonce se vůbec ani nemohou zpěčovat, aby mu takto posloužili, provede-li všechno s náležitou rozvahou a potají, a zejména to nemůže Titorelli, jehož blízkým známým a dobrodincem se přece teď stal.

Takovým a podobným nadějím se K. ovšem neoddával den co den, zpravidla ještě dobře rozlišoval a měl se na pozoru, aby nepřehlížel nesnáze či nepřeskakoval překážky, někdy však – většinou ve chvílích, kdy byl večer po práci úplně vyčerpán – čerpal útěchu i z docela nepatrných a nadto i mnohoznačných příhod dne.
Ležel pak obyčejně na pohovce ve své kanceláři – nemohl už z kanceláře odejít, aby se předtím nezotavoval hodinku na pohovce – a řadil v myšlenkách zážitek k zážitku.
Neomezoval se výhradně na lidi, kteří byli v souvislosti se soudem, zde v polospánku všichni splývali, zapomínal pak na velkou práci soudu, bylo mu, jako by byl jediný obžalovaný, a všichni ostatní se vzájemně prolínali jako úředníci a právníci na chodbách soudní budovy, i nejotupělejší měli bradu skloněnou, odchlíplé rty a strnulý pohled těch, kdo usilovně přemýšlejí o důsažných věcech.
Vždycky se pak jako uzavřená skupina objevili nájemníci paní Grubachové, stáli spolu, hlava vedle hlavy, s otevřenými ústy, jako sbor žalobců.
Byli mezi nimi mnozí, které neznal, neboť K. se už dávno ani dost málo nestaral o záležitosti penziónu.
Ti četní neznámí však způsobovali, že mu bylo nevolno, měl-li se skupinou zabývat blíž, někdy však tak musel učinit, hledal-li v ní slečnu Bürstnerovou.
Přehlédl například skupinu letmým pohledem a najednou mu zazářily vstříc dvě úplně cizí oči a zadržely ho.
Nenašel pak slečnu Bürstnerovou, ale když potom hledal nanovo, aby vyloučil každý omyl, našel ji uprostřed skupiny, jak má ruce kolem krku dvou pánů, kteří jí stojí po boku.
Dotklo se ho to jen docela nepatrně, zejména proto, že ta podívaná nebyla nic nového, jen nezahladitelná vzpomínka na fotografii z koupaliště, kterou jednou viděl v pokoji slečny Bürstnerové.
A přece ta podívaná zaháněla K. od skupiny, a i když se k ní ještě kolikrát vrátil, pospíchal teď dlouhými kroky křížem krážem soudní budovou.
Vyznal se vždy velmi dobře ve všech místnostech, zapadlé chodby, které určitě dosud nikdy neviděl, připadaly mu důvěrně známé, jako by to byl odedávna jeho byt, podrobnosti se mu zas nejvýš bolestně a zřetelně vrývaly do mozku, tak se například v jedné předsíni procházel nějaký cizinec, byl oblečen jako zápasník s býky, pas se mu zařezával do těla jako nůž, jeho kratičký, těsně přiléhavý kabátek byl ze zažloutlých, hrubě háčkovaných krajek a ten člověk se nechával neustále od K. obdivovat, a ani na okamžik se nepřestal procházet.
K. se přikrčeně plížil kolem něho a obdivoval se mu, oči navrch hlavy.
Znal všechny kresby krajek, všechny vadné třásně, každičký záhyb kabátku, a přece se dosud nevynadíval dosyta.
Či spíše, už dávno se dosyta vynadíval, anebo ještě správněji, nechtěl se nikdy dívat, ale nepouštělo ho to.
„Jaké maškary nám to cizina předvádí!“ myslel si a poulil oči ještě víc.
A provázel toho muže tak dlouho, až sebou na pohovce neklidně házel a zabořil do koženého potahu tvář.

Odtud škrtnuto

Dlouho tak ležel a teď opravdu odpočíval.
Přemýšlel sice i teď, ale potmě a v klidu.
Nejraději myslel na Titorelliho.
Titorelli seděl na židli a K.
klečel před ním, hladil ho po rukou a všemožně mu lichotil.
Titorelli věděl, oč K. jde, ale tvářil se, jako by to nevěděl, a trochu ho tím trápil.
Ale K. zase věděl, že nakonec dosáhne všeho, neboť Titorelli je lehkovážný člověk, který se dá snadno získat, bez přísného smyslu pro povinnost, a je nepochopitelné, že si soud s takovým člověkem vůbec něco začal.
K. poznal: tady lze prorazit, jestliže vůbec kde.
Nedal se zmást Titorelliho nestoudným úsměvem, jímž se malíř se vztyčenou hlavou usmíval do prázdna, trval na své prosbě a zašel tak daleko, že dokonce hladil rukama Titorelliho po tvářích.
Nenamáhal se přespříliš, byl skoro nedbalý, protahoval to z poživačnosti, byl si jist úspěchem.
Jak je prosté ten soud přelstít! Jako by se podvoloval přírodnímu zákonu, sklonil se Titorelli konečně k němu, přívětivě přimhouřil oči a naznačil tak, že je ochoten prosbu splnit, a pevným stiskem podal K. ruku. K. vstal, měl ovšem trochu slavnostní pocit, ale Titorelli teď už nestrpěl žádnou slavnostnost, objal K. a táhl ho v běhu s sebou.
Hned byli v soudní budově a spěchali po schodech, ale nejen nahoru, nahoru i dolů, bez nejmenší námahy, lehce jako lehký člun na vodě.
A když se K. právě podíval na své nohy a dospíval k závěru, že ten krásný způsob pohybu nemůže už patřit k jeho dosavadnímu nízkému životu, právě teď, nad jeho skloněnou hlavou, nastala proměna.
Světlo, jež sem dosud padalo zezadu, se obrátilo a lilo se znenadání oslňujícím proudem zepředu.
K. pohlédl vzhůru, Titorelli mu přikývl a otočil ho.
K. byl opět na chodbě soudní budovy, ale všechno bylo klidnější a prostší.
Nebyly tu žádné nápadné podrobnosti, K. obsáhl všechno jediným pohledem, odloučil se od Titorelliho a šel po svých.
K. měl dnes na sobě nové dlouhé tmavé šaty, byly blaživě teplé a těžké.
Věděl, co se s ním stalo, ale byl tím tak šťasten, že si to ještě nechtěl přiznat.
V koutě na chodbě, která měla na jedné straně otevřená velká okna, našel na hromadě rozloženy své dřívější šaty, černý žaket, kalhoty s ostrým proužkem a na nich košili s pomačkanými rukávy.