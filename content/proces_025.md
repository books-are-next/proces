---
title: "Místa škrtnutá autorem"
---

\[1\] Zdá se, že se výslech omezuje na pohledy, pomyslel si K, chvilku mu to dovolím.
Kdybych jen věděl, jaký to může být úřad, který kvůli mně, tedy ve věci pro úřad úplně beznadějné, může učinit tak velká opatření.
Neboť to všechno je už opravdu třeba nazvat velkým opatřením.
Byly už pro mne určeny tři osoby, dva cizí pokoje byly uvedeny v nepořádek, tam v rohu postávají ještě tři mladí lidé a dívají se na fotografie slečny Bürstnerové.

\[2\] Kdosi mi řekl – nemohu si už vzpomenout, kdo to byl –, že to je přece podivuhodné, že když ráno procitneme, aspoň zpravidla najdeme všechno beze změny na témže místě, jak to bylo večer.
Vždyť člověk byl ve spaní a ve snu aspoň zdánlivě ve stavu podstatně odlišném od bdění, a jak ten člověk zcela správně řekl, je třeba nekonečné duchapřítomnosti nebo správněji pohotovosti k tomu, abychom otevřením očí všechno, co tu je, jaksi uchopili na témže místě, na kterém jsme to večer opustili.
Proto, řekl ten člověk, je také okamžik procitnutí nejriskantnější okamžik dne; jakmile jej přečkáme, aniž jsme byli někam odtaženi ze svého místa, můžeme být po celý den klidni.

\[3\] Vždyť víte, zaměstnanci vědí vždycky víc než představený.

\[4\] Myšlenka, že jim snad právě tím usnadňuje pozorování jeho osoby, které jim bylo možná přikázáno, připadala mu představou tak směšnou, že opřel čelo o dlaň a setrval tak několik minut, aby se zase vzpamatoval.
„Ještě několik takových myšlenek,“ řekl si, „a je z tebe hotový blázen.“
Potom však pozvedl tím silněji svůj trochu skřípavý hlas.

\[5\] Před domem přecházel sem a tam voják pravidelným a silným krokem stráže.
Teď tedy je před domem také i hlídka.
K. se musel daleko předklonit, aby viděl vojáka, neboť přecházel blízko u domovní zdi.
„Haló,“ zavolal na něho, ale ne tak hlasitě, aby to voják mohl slyšet.
Ukázalo se ostatně brzo, že voják čeká jen na služku, která šla do hospody naproti pro pivo a objevila se teď ve dveřích zalitých světlem.
K. se ptal sám sebe, zda aspoň letmo pomyslel, že voják na stráži je určen pro něho; nemohl si otázku zodpovědět.

\[6\] „Jste nesnesitelný člověk, u vás se neví, myslíte-li to vážně nebo ne.“

„To není zcela nesprávné,“ řekl K. rozradostněn, že hovoří s hezkou dívkou, „to není zcela nesprávné, nemám žádnou vážnost, a proto musím hledět, abych se šprýmem vystačil jak pro vážnost, tak i pro šprým.
Ale zatčen jsem byl vážně.“

\[7\] Místo slov „politická okresní schůze“
byla původně „socialistická schůze“.

\[8\] K. jen viděl, že jí rozepjatá halenka visí v pasu podle těla, že nějaký muž ji zatáhl do kouta u dveří a tiskne k sobě její trup, zahalený jen košilí.

\[9\] K. chtěl už sáhnout po ruce ženy, jež se zjevně, i když bojácně snažila k němu přiblížit, vtom však vzbudily jeho pozornost studentovy řeči.
Byl to užvaněný, vypínavý člověk, snad bylo možné dostat od něho přesnější zprávu o obžalobě, jež byla proti K. vznesena. Jakmile však K. bude mít tyto informace, může nepochybně naráz, mávnutím ruky ihned skoncovat s celým řízením, až se z toho všichni vyděsí.

\[10\] Bylo dokonce jisté, že by tuto nabídku odmítl i pak, kdyby byla spojena s peněžním úplatkem a zranila by ho pravděpodobně dvojnásob, neboť K. je podle všeho, dokud je v řízení, pro všechny zaměstnance řízeni nedotknutelný.

\[11\] Ani tato chvála dívkou nehnula, zdálo se dokonce, že na ni nezapůsobilo ani podstatným dojmem, když teď strýček řekl: „To je možné.
Přesto ti sem ale pošlu ošetřovatelku, pokud možno ještě dnes.
Neosvědčí-li se, můžeš ji propustit, ale udělej mi to kvůli a zkus to s ní.
Vždyť tady v tom prostředí a tichu, ve kterém tu žiješ, člověk zchátrá.“
„Není vždycky takové ticho jako teď,“ řekl advokát.
„Tvou ošetřovatelku přijmu jen tehdy, musím-li.“
„Musíš,“ řekl strýček.

\[12\] Psací stůl, který zaujímal skoro celou délku pokoje, stál poblíž oken, bylo to zařízeno tak, že advokát byl otočen zády k dveřím a návštěvník musel jako učiněný vetřelec projít celou Šířkou pokoje, než spatřil advokátovu tvář, nebyl-li advokát tak vlídný, aby se otočil k návštěvníkovi.

\[13\] Ne, od toho, že by proces vešel ve všeobecnou známost, nemohl si K. pro sebe slibovat ani sebemíň.
Kdo by proti němu nepovstal jako soudce a neodsoudil ho slepě a předčasně, aspoň by ho, protože je to teď tak snadné, hleděl pokořit.

\[14\] V pokoji byla úplná tma, před okny visely patrně těžké látkové záclony a nepropouštěly žádný zásvit světla.
V K. účinkovalo ještě lehké rozčilení z běhu, udělal bez přemýšlení několik dlouhých kroků.
Teprve potom se zastavil a zpozoroval, že už ani neví, kde v pokoje je.
Advokát už jistě spal, jeho oddechování nebylo slyšet, neboť si úplně zalézal pod peřinu.

\[15\] jako by čekal, až obžalovaný projeví nějakou známku života,…

\[16\] „Nemluvíte se mnou upřímně a nikdy jste se mnou upřímně nemluvil.
Proto si nesmíte stěžovat, když se člověk, aspoň podle vašeho mínění, ve vás mýlí.
Já jsem upřímný, a proto se neobávám, že by se někdo mohl ve mně mýlit.
Strhl jste na sebe můj proces, jako bych byl zcela svobodný, mně však se teď skoro zdá, jako byste jej nejen špatně spravoval, nýbrž jako byste jej, aniž jste podnikl něco vážného, chtěl přede mnou skrýt, abych nemohl zasáhnout a aby jednoho dne byl za mé nepřítomnosti kdesi vynesen rozsudek.
Neříkám, že jste to všechno chtěl učinit…“

\[17\] Bylo by teď velmi lákavé vysmát se Blockovi.
Lenka využila K. roztržitosti, opřela se lokty o opěradlo židle, protože K. ji držel za ruce, a začala K. lehce kolébat, K. si toho zprvu nevšímal, díval se, jak Block opatrně nadzvedá peřinu na kraji, patrně aby hledal advokátovy ruce, jež chtěl políbit.

\[18\] … že by se to považovalo aspoň na první pohled, a kdyby se nevědělo, o čem mluví, za padání vody ve vodotrysku.

\[19\] Když to dopověděl, zarazil se; napadlo ho, že teď mluvil o legendě a posuzoval ji, vždyť ani vůbec neznal spis, ze kterého ta legenda je, a stejně neznámy byly mu vysvětlivky.
Byl zatažen do myšlenkového pochodu, který mu byl úplně neznám.
Byl duchovní přece jen takový jako všichni ostatní, chtěl o K.
věci mluvit jen v narážkách, tím ho snad svést a nakonec mlčet? Za těchto úvah K. zapomněl na lampu, začala čadit, a K.
to zpozoroval teprve tehdy, když se mu kouř vlnil kolem brady.
Teď se pokusil stáhnout knot níž, tu světlo zhaslo.
Zůstal stát, byla úplná tma, nevěděl ani, na kterém místě kostela je.
Protože bylo ticho i vedle něho, zeptal se: „Kde jsi?“ „Tady,“ řekl duchovní a vzal K. za ruku. „Proč jsi nechal lampu zhasnout?
Pojď, dovedu tě do sakristie, tam je lampa.“

K. velmi uvítal, že smí odejít ze samotného chrámu, tísnil ho vysoký, rozlehlý prostor, kde zrak mohl proniknout jen docela malý okruh, už několikrát vzhlédl vzhůru, i když věděl, že dělá něco marného, a pokaždé mu takřka letěla vstříc ze všech stran jen temnota.
Veden rukou duchovního, pospíchal za ním.

V sakristii hořela lampa, jež byla ještě menší než lampa, kterou K. nesl. Visela také tak hluboko, že osvětlovala skoro jen podlahu sakristie, jež byla sice úzká, ale pravděpodobně stejně vysoká jako samotný chrám.
„Všude je taková tma,“
řekl K., a aby se tu vyznal, zakryl si rukou oči, jako by ho bolely námahou.

\[20\] Jejich obočí byla jako zasazena a kývala se nahoru dolů nezávisle na pohybu chůze.

\[21\] Šli několika stoupajícími ulicemi, kde tu a tam postávali nebo obcházeli strážníci, hned v dálce, hned docela nablízku.
Jeden, s hustými kníry, s rukou na rukojeti Šavle, kterou mu svěřil stát, přistoupil jako s nějakým záměrem ke skupině, jež byla trochu podezřelá.
„Stát mi nabízí svou pomoc,“ řekl K. šeptem u ucha jednoho z pánů.
„Co kdybych proces převedl na půdu státních zákonů? Mohlo by ještě dojít k tomu, že bych musel pány hájit proti státu!“

_Původní znění závěrečných vět v předposledním odstavci__:_

…jsou námitky, na něž se zapomnělo? Jistěže jsou.
Logika je sice neotřesná, ale člověku, který chce žít, neodolá.
Kde je soudce? Kde je vysoký soud? Mám právo a povinnost, abych promluvil.
Zvedám ruce.