---
title: "Boj s náměstkem ředitele"
---

Jednou ráno cítil se K. mnohem svěžejší a odolnější než jindy.
Na soud si sotva vzpomněl; napadl-li ho však, zdálo se mu, že by hravě dokázal popadnout, vyrvat a rozbít celou tu nepřehlednou velkou organizaci, jen kdyby měl nějakou všem skrytou rukojeť, kterou by bylo třeba nejdříve nahmátnout v temnotách.
Bylo mu tak zvláštně, že ho to dokonce lákalo, aby do své kanceláře pozval náměstka, že si spolu projednají obchodní záležitost, kterou měli urychleně vyřídit.
Při takové příležitosti se náměstek vždycky tvářil, jako by se jeho poměr ke K. v posledních měsících ani v nejmenším nezměnil.
Klidně přišel jako dříve, kdy se neustále předstihovali s K., klidně vyslechl, co K. uváděl, projevil svou účast krátkými důvěrnými, přímo kamarádskými poznámkami a mátl K. jen tím, v tom však možná nebyl žádný úmysl, že se ničím nedal odvrátit od jádra obchodní věci, projevoval pro tu věc pochopení takřka až do morku kostí, kdežto K. myšlenky se před tímto vzorem svědomitosti začaly ihned rozptylovat na všechny strany a přinutily ho, aby tu věc skoro bez odporu ponechal náměstkovi.
Jednou to bylo tak zlé, že K. nakonec jen zpozoroval, jak náměstek najednou vstal a vrátil se mlčky do své kanceláře.
K. nevěděl, co se stalo, možná že rozmluva skončila v úplném pořádku, stejně bylo však možné, že náměstek ji přerušil, protože ho K. nevědomky urazil nebo protože mluvil nesmysly nebo protože náměstek nezvratně dospěl k přesvědčení, že ho K. neposlouchá a že se zabývá jinými věcmi.
Bylo však dokonce možné, že K. učinil nějaká směšná rozhodnutí nebo že náměstek z něho takové rozhodnutí vylákal a že si teď pospíší, aby je provedl K. na škodu. Ostatně se k té věci už nevrátili, K. ji nechtěl připomínat a náměstek zůstával nesdílný; ovšem prozatím se také neprojevovaly žádné viditelné následky.
K. se však tou příhodou nedal rozhodně odstrašit; jakmile se jen naskytla vhodná příležitost a měl aspoň trochu sil, už byl u náměstkových dveří, aby k němu zašel nebo aby ho k sobě pozval.
Už na to nebyl čas, aby se před ním schovával, jako to dělával dřív.
Nedoufal už, že brzy dosáhne rozhodujícího úspěchu, který by ho naráz zbavil všech starostí a sám sebou zase zjednal dřívější vztah k náměstkovi.
K. poznával, že nesmí přestat; ucouvne-li, jak by si toho snad žádaly skutečnosti, pak tu je nebezpečí, že se možná už nikdy nedostane kupředu.
Náměstek nesměl být ponecháván v domněnce, že K. je vyřízen, nesměl s touto domněnkou klidně sedět ve své kanceláři, bylo třeba ho znepokojovat.
Bylo třeba, aby se co možná často dovídal, že K. je naživu a že jako všechno, co žije, může jednoho dne překvapit novými schopnostmi, i když se dnes zdá tak málo nebezpečný.
Někdy si K. sice říkal, že touto metodou nebojuje o nic jiného než o svou čest, neboť mu vlastně nemohlo prospět, když se ve své slabosti napořád staví proti náměstkovi, posiluje pocit jeho moci a umožňuje mu, aby ho pozoroval a zařizoval se přesně podle okamžitých poměrů.
Ale K. by své chování ani nedovedl změnit, podléhal sebeklamu, byl někdy najisto přesvědčen, že právě teď se může bez obav s náměstkem měřit; nejsmutnější zkušenosti ho nepoučily; domníval se, že to, co se mu nepodařilo desaterým pokusem, vymůže jedenáctý, ačkoli až dosud vždycky všechno dopadlo zcela jednostejně v jeho neprospěch.
Když pak po takovém utkání zůstal sám, vyčerpán, zpocen, s prázdnou hlavou, nevěděl, co ho před chvílí hnalo k náměstkovi, zda naděje či zoufalství, příště však spěchal zas jen a jen k náměstkovým dveřím.

Odtud škrtnuto až k slovům „zvláštní příkazy“

Toho rána ukázala se ta naděje zvlášť odůvodněná.
Náměstek pomalu vešel, držel si ruku na čele a stěžoval si na bolesti hlavy.
K. chtěl zprvu na tuto poznámku odpovědět, rozmyslel si to však, začal hned s obchodními výklady a vůbec se nestaral o to, že náměstka bolí hlava.
Buď však že bolesti nebyly příliš velké, buď že zájem o věc je na nějaký čas zapudil, náměstek dal při rozhovoru ruku s čela a odpovídal jako vždycky, pohotově a skoro bez rozmýšlení, jako vzorný žák, který odpověďmi vpadá do otázek.
K. mu tentokrát dokázal čelit a několikrát ho odrazit, ale vzpomínka na náměstkovy bolesti hlavy ho ustavičně rušila, jako by ty bolestí nebyly pro náměstka nevýhodou, nýbrž výhodou.
Jak podivuhodně ty bolesti snáší a přemáhá! Někdy se usmál, aniž byl k tomu v jeho slovech důvod, zdálo se, že se vychloubá, že ho bolí hlava, že však mu to nebrání, aby přemýšlel.
Mluvilo se o docela jiných věcech, zároveň to však byl němý rozhovor, kdy náměstek sice nepopíral, že má prudké bolestí hlavy, ale vždy také podotýkal, že to jsou jen nevinné bolesti, tedy docela jiné než bolesti, jakými trpívá K. A třebaže K. odporoval, byl překonán tím, jak se náměstek dovede vypořádat se svými bolestmi.
Avšak dával mu i příklad.
On se také může uzavřít všem starostem, jež nenáleží k jeho povolání.
Je jen třeba, aby se věnoval práci ještě víc než dosud, aby v bance zavedl nová opatření a prosazoval, že budou zachovávána, takže tím bude trvale zaměstnán, je jen třeba, aby návštěvami a cestami upevnil své poněkud uvolněné styky s obchodním světem, aby častěji podával řediteli zprávy a snažil se získat od něho zvláštní příkazy.

Tak tomu bylo i dnes.
Náměstek vešel přímo dovnitř, zůstal stát poblíž dveří, očistil si skřipec, jak si nedávno navykl, a podíval se nejdříve na K. a potom, aby se nezabýval příliš nápadně K., důkladněji také po celém pokoji.
Vypadalo to, jako by používal příležitosti, aby zkoušel bystrost svých očí.
K. odolal těm pohledům, dokonce se pousmál a vybídl náměstka, aby se posadil.
Sám se vrhl do křesla, přisunul je co možná blízko k náměstkovi, vzal hned potřebné doklady se stolu a začal se svou zprávou.
Zprvu se zdálo, jako by náměstek sotva poslouchal.
Deska psacího stolu byla vroubena nízkým vyřezávaným zábradlíčkem.
Celý psací stůl byl výtečná práce a také zábradlíčko drželo pevně v dřevě.
Ale náměstek se tvářil, jako by právě teď zpozoroval, že je uvolněno, a pokoušel se chybu napravit tím, že ukazovákem ťukal do zábradlíčka.
K. chtěl proto svou zprávu přerušit, to však náměstek nestrpěl, protože, jak prohlásil, i tak všechno dopodrobna slyší a chápe.
Kdežto však K. prozatím z něho nemohl dostat žádnou věcnou poznámku, zdálo se, že zábradlíčko vyžaduje zvláštních opatření, neboť náměstek vy­táhl teď z kapsy kapesní nůž, vzal K. pravítko jako páku na druhém konci a pokoušel se zábradlíčko nadzvednout, asi proto, aby je pak mohl snáze zarazit tím hlouběji.
K. do své zprávy pojal zcela novotářský návrh, od něhož očekával, že zapůsobí na náměstka zvláštním dojmem, a když teď dospěl k tomu návrhu, nemohl ani ustat, tolik ho zaujala jeho práce nebo spíše tolik se radoval z vědomí nyní pořád vzácnějšího, že zde v bance ještě něco znamená a že jeho myšlenky mají takovou sílu, aby ho ospravedlnily.
Snad je dokonce tento způsob obhajoby nejlepším způsobem nejen v bance, ale i v procesu, snad je daleko lepší než každá jiná obhajoba, o kterou se už pokusil nebo kterou zamýšlí.
Jak tak rychle mluvil, neměl K. ani pokdy, aby náměstka výslovně odvrátil od jeho práce se zábradlíčkem, jen dvakrát nebo třikrát přejel při předčítání volnou rukou po zábradlíčku jako na uklidněnou, a aniž si to sám přesně uvědomil, chtěl tak náměstkovi ukázat, že zábradlíčko je bezvadné, a i kdyby mělo nějakou chybičku, že je teď poslouchání důležitější a také slušnější než všechny opravy.
Ale jak se často stává u čilých lidí, kteří jsou zvyklí jen na duševní práci, náměstka ta řemeslná práce rozehřála, kus zábradlíčka byl nyní opravdu povytažen a šlo teď o to, vpravit sloupky zase do otvorů, kam patřily.
To bylo nesnadnější než všechna dosavadní práce.
Náměstek musel vstát a zkoušet oběma rukama, jak by zábradlíčko vtlačil do desky.
Ať do toho vkládal síly sebevíc, ne a ne se to podařit.
Jak K. předčítal – střídal to ostatně s tím, že často mluvil spatra – postřehl jen nejasně, že náměstek vstal.
Ačkoli sotvakdy ztratil úplně z očí, čím se náměstek jinak ještě zaměstnává, přece jen se domníval, že náměstek vstal také v nějaké souvislosti s jeho zprávou, vstal tedy rovněž, přitiskl prst na jednu číslici a podával náměstkovi jakýsi doklad.
Náměstek však zatím poznal, že tlak rukou nestačí, a tak se bez rozmýšlení posadil celou svou váhou na zábradlíčko.
Teď se to ovšem podařilo, sloupky skřípavě vklouzly do otvorů, jeden sloupek se však v tom spěchu vzpříčil a na jednom místě se rozštípla jemná hoření lišta.
„Špatné dřevo,“
řekl náměstek rozmrzele.