---
title: "# Kapitola první: ## Zatčení – Rozmluva s paní Grubachovou – Pak slečna Bürstnerová"
---

Patrně učinil někdo na Josefa K. křivé udání, neboť byl, aniž se dopustil něčeho zlého, jednou ráno zatčen.
Kuchařka paní Grubachové, jeho bytné, která mu každý den ráno kolem osmé přinášela snídani, tentokrát nepřišla.
To se ještě nikdy nestalo.
Čekal ještě chvilku, viděl ze svého polštáře stařenu, která bydlela naproti a která ho teď zvědavě pozorovala, což u ní bylo zcela neobvyklé, potom však, udivený i hladový zároveň, zazvonil.
Ihned se ozvalo zaklepání a vešel muž, jehož zde v bytě ještě nikdy neviděl.
Byl štíhlý, a přece statný, v přiléhavém černém oděvu, který všelijakými záhyby, kapsami, sponami, knoflíky a páskem připomínal cestovní obleky, a vypadal proto obzvlášť prakticky, i když nebylo jasné, k čemu vlastně slouží.
„Kdo jste?“ zeptal se K. a hned se napolo vztyčil v posteli.
Muž však přesel otázku, jako by jeho zjev byl něco, co se prostě musí vzít na vědomí, a řekl jen: „Zvonil jste?“ „Ať mi Anna přinese snídani,“ řekl K. a pokoušel se zjistit, kdo vlastně je ten člověk, a to tak, že ho nejdřív mlčky pozoroval a přemýšlel.
Muž se však nevystavoval dlouho jeho pohledům, ale obrátil se ke dveřím, pootevřel je a řekl komusi, kdo patrně stál za nimi: „Chce, aby mu Anna přinesla snídani.“
Nato se ve vedlejším pokoji někdo krátce zasmál, podle zvuku se nedalo rozeznat, není-li to několik lidí.
Ačkoli se tím ten cizí člověk nemohl dovědět nic, co by nevěděl už předtím, řekl přece K, jako by podával hlášení: „Není to možné.“
„To by ale bylo něco nového,“
řekl K., vyskočil z postele a rychle si natáhl kalhoty.
„To se tedy podívám, co je to za lidi vedle v pokoji a jak mi paní Grubachová vysvětlí, že mě někdo takhle ruší.“
Hned ho sice napadlo, že nebylo třeba, aby to říkal nahlas, jaksi tím uznal, že ten cizí člověk má právo na něho dozírat, to však teď nepokládal za důležité.
Přesto si to ten cizí člověk v tomto smyslu vyložil, neboť řekl: „Nechcete tu raději zůstat?“ „Nechci tu ani zůstat, ani nechci, abyste se mnou mluvil, dokud se mi nepředstavíte.“
„Mysleli jsme to dobře,“ řekl cizí muž a sám teď otevřel dveře.
Ve vedlejším pokoji, kam K. vstoupil pomaleji, než měl v úmyslu, to na první pohled vypadalo skoro docela stejně jako včera večer.
Byl to obývací pokoj paní Grubachové, snad bylo v tom pokoji, přeplněném nábytkem, pokrývkami, porcelánem a fotografiemi, dnes o něco víc místa než jindy; tím spíše to nebylo znát hned, neboť změna záležela hlavně v tom, že tu byl nějaký muž, který seděl s knihou u otevřeného okna a teď od ní vzhlédl.
„Měl jste zůstat ve svém pokoji! Copak vám to František neřekl?“ „A co vlastně chcete?“ řekl K. a přelétl pohledem od nového známého k tomu člověku, který byl nazván Františkem a stál ve dveřích, a pak zase zpátky.
Otevřeným oknem bylo zas vidět stařenu, jež s opravdu stařeckou zvědavostí přistoupila k oknu, které teď bylo naproti, aby všechno viděla i nadále.
„Ale teď povím paní Grubachové –“
řekl K., pohnul se, jako by se odpoutával od obou mužů, kteří však stáli daleko od něho, a chtěl jít dál.
„Ne,“ řekl muž u okna, hodil knihu na stolek a vstal.
„Nesmíte odejít, jste přece zatčen.“
„Vypadá to tak,“ řekl K. „A pročpak?“ zeptal se potom.
„My tu nejsme od toho, abychom vám to řekli.
Jděte do svého pokoje a čekejte.
Řízení je už zahájeno a dovíte se všechno v pravý čas.
Překračuji svůj příkaz, když vám tak přátelsky domlouvám.
Ale doufám, že to neslyší nikdo než František, a ten je k vám sám vlídný, proti všem předpisům.
Budete-li mít i nadále takové štěstí jako v tom, že určili za hlídače právě nás, můžete doufat, že všechno dobře dopadne.“
K. se chtěl posadit, teď však viděl, že v celém pokoji není nic, nač by si člověk mohl sednout, než právě židle u okna.
„Přesvědčíte se ještě, jak pravdivé to všechno je,“ řekl František a přistoupil k němu i s druhým mužem.
Zvláště ten druhý byl mnohem vyšší než K. a poklepal mu několikrát na rameno.
Oba si prohlédli noční košili K. a řekli, že teď bude muset spát v košili daleko horší, tuhle košili i s ostatním prádlem že však uschovají a všechno mu zas vrátí, dopadne-li jeho záležitost dobře.
„Bude lépe, dáte-li ty věci nám než do skladiště,“ řekli, „neboť ve skladišti docházívá k zpronevěrám a mimoto tam všechny věci po nějaké době prodají a nic se přitom neohlížejí, je-li příslušné řízení skončeno, či není.
A jak dlouho takové procesy trvají, zejména v poslední době! Skladiště by vám sice vyplatilo, co za svršky utržilo, ale předně je to samo o sobě málo, protože při prodeji nerozhoduje výše nabídky, nýbrž výše úplatku, a mimoto víme ze zkušenosti, jak se takové tržby zmenšují, když jdou bůhvíkolik let z ruky do ruky.“
K. si těch řečí sotva všímal, nezáleželo mu zvlášť na právu, aby mohl volně nakládat se svými věcmi, pokud takové právo ještě vůbec má, daleko důležitější mu bylo, aby si zjednal jasno o své situaci; dokud však tu ti lidé byli, nemohl ani přemýšlet, druhý hlídač – ti dva mohli být jenom hlídači – stále do něho téměř přátelsky strkal břichem –, když se vsak K. podíval vzhůru, uviděl obličej, který se vůbec nehodil k tomu tlustému tělu, suchý, kostnatý obličej se silným, na stranu zahnutým nosem, a ten obličej se přes jeho hlavu dorozumíval s druhým hlídačem.
Co je to jen za lidi? O čem to mluví? Od jakého úřadu jsou? K. přece žije v právním státě, všude je klid a mír, všechny zákony po právu platí, kdo se opovažuje přepadnout ho v jeho bytě? Měl vždycky sklon připouštět si všechno co nejméně, i v to nejhorší věřit, až se to skutečně stalo, nestarat se předem o budoucnost, ani tehdy ne, když se všechno nad ním hrozivě stahovalo.
Zde však to nepokládal za správné, člověk mohl sice v tom všem spatřovat žert, který mu z neznámých pohnutek ztropili kolegové z banky, snad proto, že dnes jsou jeho třicáté narozeniny, ovšemže je to možné, snad by stačilo, kdyby se těm hlídačům prostě vysmál do očí, a oni by se smáli s ním, snad jsou to posluhové z nároží, docela se jim podobají – a přesto byl teď, skoro už od chvíle, kdy poprvé spatřil hlídače Františka, pevně odhodlán nevzdat se ani nejmenší výhody, kterou snad vůči těm lidem má.
Málo si dělá z toho, kdyby se pak o něm možná řeklo, že nerozumí žertu, zato však si vzpomněl – třebaže jinak nebyl zvyklý přiučit se něčemu ze zkušenosti – na několik o sobě nevýznamných příhod, kdy si na rozdíl od svých přátel počínal s plným vědomím neopatrně a neměl ani tušení, jaké následky to může mít, a pak byl vytrestán tím, jak to dopadlo.
Umiňoval si, že se to už nestane, alespoň tentokrát ne; a je-li to komedie, nebude kazit hru.

Dosud byl na svobodě.
„Dovolte,“ řekl a rychle prošel mezi hlídači do svého pokoje.
„Zdá se, že má rozum,“ zaslechl za sebou.
V pokoji rázem vytáhl zásuvky psacího stolu, bylo tam všechno v naprostém pořádku, ale právě osobní doklady, které hledal, nemohl v tom rozčilení hned najít.
Konečně nasel cyklistickou legitimaci a chtěl už s ní jít k hlídačům, potom však se mu ten průkaz zdál příliš nedostačující, a tak hledal dál, až našel rodný list.
Když se vracel do vedlejšího pokoje, otevřely se protější dveře a paní Grubachová chtěla vstoupit.
Bylo ji vidět jen na okamžik, neboť sotva K. poznala, upadla zřejmě do rozpaků, požádala za prominutí, zmizela a velmi opatrně za sebou zavřela dveře.
„Jen pojďte dál,“ to bylo vše, co jí K. mohl říci. Teď však stál se svými papíry uprostřed pokoje, díval se ještě na dveře, ale ty se už neotevřely, a trhl sebou teprve tehdy, když na něho zavolali hlídači, kteří seděli u stolku u otevřeného okna, a jak K. teď poznal, jedli jeho snídani.
„Proč nešla dovnitř?“ zeptal se.
„Nesmí,“ řekl velký hlídač.
„Jste přece zatčen.“
„Jak bych mohl být zatčen? A dokonce takhle?“ „Tak vy už zase začínáte,“ řekl hlídač a ponořil chléb s máslem do nádobky s medem.
„Na takové otázky neodpovídáme.“
„Budete muset na ně odpovědět,“ řekl K. „Tady jsou mé osobní doklady, vy mi teď ukažte své a především zatykač.“
„Božínku!“ řekl hlídač.
„Copak se vůbec nedokážete vpravit do své situace a jako naschvál zbytečně dráždíte právě nás, právě lidi, kteří vám teď jsou ze všech vašich bližních pravděpodobně nejbližší!“ „Je to tak, věřte tomu,“ řekl František a nepozvedl šálek s kávou, který měl v ruce, až k ústům, nýbrž podíval se na K. dlouhým, asi významným, ale nesrozumitelným pohledem.
Zcela bezděčně začal se K. dorozumívat pohledy s Františkem, potom však uhodil rukou do svých průkazů a řekl: „Zde jsou mé osobní doklady.“
„Co je nám po nich?“ zvolal velký hlídač teď už hlasitě.
„Vy si počínáte hůř než dítě.
Co vlastně chcete? Chcete snad svůj velký zatracený proces rychle skončit tak, že budete s námi, s hlídači, diskutovat o průkazu a o zatykači? My jsme jen zřízenci, my se v takovém průkazu sotva vyznáme a s vaší věcí máme společného jenom to, že vás máme každý den deset hodin hlídat a za to jsme placeni.
Víc nejsme, ale to nám dá rozum, že se vysoké úřady, v jejichž službách jsme, velmi podrobně informují o důvodech zatčení a o osobě zatčeného, ještě než takové zatčení nařídí.
Tady je omyl vyloučen.
Náš úřad, pokud jej znám, a znám jen nejnižší stupně, nehledá přece vinu v obyvatelstvu, nýbrž je, jak praví zákon, vinou přitahován a musí pak vyslat nás hlídače.
Takový je zákon.
Kde by se tu vzal nějaký omyl?“ „Ten zákon neznám,“ řekl K. „Tím hůř pro vás,“ řekl hlídač.
„Ten zákon je asi jen ve vašich hlavách,“
řekl K., chtěl jaksi tajně proniknout do myšlenek hlídačů, změnit je ve svůj prospěch nebo je přijmout za své.
Ale hlídač řekl jen odmítavě: „Však ten zákon pocítíte.“
František se vmísil a řekl: „Slyšíš, Vildo, přiznává se, že nezná zákon, a zároveň tvrdí, že je nevinen.“
„To máš docela pravdu, ale mluv s ním, když nic nechápe,“ řekl druhý hlídač.
K. už neodpověděl; což je třeba, pomyslel si, abych se dal ještě víc zmást žvaněním těchto nejpodřízenějších orgánů – sami přiznávají, že jsou jenom zřízenci? Je zřejmé, že mluví o věcech, kterým ani trochu nerozumějí.
Jejich jistota se bere jen z jejich hlouposti.
Několik slov, jež si promluvím s člověkem mé úrovně, objasní všechno nesrovnatelně líp než nejdelší řeči s těmito lidmi.
Přešel několikrát pokojem, kde bylo volné místo, naproti přes ulici viděl zas tu stařenu, teď si k oknu přitáhla nějakého starce, ještě mnohem staršího, a držela ho kolem krku.
Bylo třeba, aby jim K. tuhle podívanou překazil: „Doveďte mě ke svému představenému,“ řekl.
„Až si to bude přát; dřív ne,“ odpověděl hlídač, kterému jeho druh říkal Vilda.
„A teď vám radím,“ dodal, „abyste šel do svého pokoje, choval se klidně a vyčkal, jak o vás bude rozhodnuto.
Radíme vám, nerozptylujte se zbytečnými myšlenkami, nýbrž soustřeďte se, budou se na vás klást velké požadavky.
Nejednal jste s námi, jak bychom si za svou ochotu zasloužili, zapomněl jste, že ať jsme, co jsme, jsme teď alespoň vůči vám svobodní lidé, to není malá převaha.
Přesto jsme ochotni, máte-li peníze, přinést vám naproti z kavárny malou snídani.“

Na tuto nabídku K. neodpověděl a stál chvíli bez hnutí.
Kdyby otevřel dveře dalšího pokoje nebo dokonce dveře do předsíně, snad by se ti dva ani neodvážili mu v tom bránit, snad by bylo nejprostším vyřešením celé záležitosti, kdyby vyhnal věci na ostří.
Ale třeba by se do něho pustili, a jakmile by ho povalili, byla by ta tam i všechna převaha, kterou si vůči nim teď v jistém smyslu přece jen zachovává.
Proto dal přednost jistému řešení, které přirozený průběh věcí nezbytně přinese, a vrátil se do svého pokoje, aniž on či hlídači řekli jediné další slovo.

Svalil se na postel a vzal si z umývadla krásné jablko, které si včera večer přichystal k snídani.
Teď to byla jeho jediná snídaně, a jak se ujistil při prvním velkém soustu, byla určitě daleko lepší než snídaně ze špinavé noční kavárny, kterou by mohl dostat z milosti hlídačů.
Cítil se dobře a spoléhal, že všechno dobře dopadne, v bance sice dnes dopoledne zamešká službu, ale to se při jeho poměrně vysokém postavení snadno omluví.
Má na svou omluvu říci pravdu? Chtěl to udělat.
Kdyby mu nevěřili, a to by v takovém případě bylo pochopitelné, může se odvolat na paní Grubachovou jako svědkyni nebo také na ty dva staré odnaproti, kteří jsou teď asi zas na pouti k protějšímu oknu.
K. se divil, aspoň z hlediska hlídačů se divil, že ho zahnali do jeho pokoje a nechávají ho o samotě, když zde přece má spoustu možností, aby se sprovodil ze světa.
Zároveň se ovšem v duchu ptal, tentokrát zase ze svého hlediska, jaký důvod by mohl mít, aby to udělal.
Snad proto, že ti dva sedí vedle a že se zmocnili jeho snídaně? Bylo by tak nesmyslné sprovodit se ze světa, že by toho právě pro tu nesmyslnost nebyl schopen, ani kdyby to chtěl udělat.
Kdyby duševní omezenost hlídačů nebyla tak nápadná, dalo by se soudit, že také oni se na to dívají stejně a nevidí v tom žádné nebezpečí, nechají-li ho o samotě.
Kdyby chtěli, mohli teď přihlížet, jak jde ke skříňce ve zdi, kde má dobrý likér, jak si nejdřív dává sklenku náhradou za snídani a jak si nalévá druhou, aby si dodal odvahy, to však jen z opatrnosti pro nepravděpodobný případ, že by to bylo potřeba.

Vtom ho vylekalo zavolání z vedlejšího pokoje, až zuby narazil na sklenku.
„Dozorce vás volá,“ slyšel.
Co ho vylekalo, bylo jen to křiknutí, krátké, úsečné, vojenské křiknutí, jakého by se od hlídače Františka nikdy nenadál.
Rozkaz sám byl mu velmi vítán.
„Konečně!“ zavolal v odpověď, uzamkl skříňku ve zdi a pospíchal do vedlejšího pokoje.
Tam stáli oba hlídači a hnali ho, jako by se to rozumělo samo sebou, zpátky do jeho pokoje.
„Co vás to napadá?“ volali.
„V košili chcete před dozorce? Dá vás zpráskat a nás taky!“ „Nechte mě, k čertu!“
zvolal K., protože ho zatlačili až k šatníku, „když mě přepadnete v posteli, nemůže se očekávat, že mě zastihnete v bůhvíjaké parádě.“
„To není nic platné,“ řekli hlídači, kteří pokaždé, když se K. rozkřikl, velmi ztichli, téměř zesmutněli a tím ho zmátli anebo ho jaksi přiměli k rozumu.
„Směšné okolky!“ zabručel ještě, vzal si však už kabát ze židle a držel jej chviličku v obou rukou, jako by jej předkládal hlídačům k posouzení.
Zavrtěli hlavou.
„Musí to být černý kabát,“ řekli.
K. po těch slovech hodil kabát na zem a řekl – sám nevěděl, v jakém smyslu to říká: „Vždyť ještě není hlavní přelíčení.“
Hlídači se usmáli, trvali však na svém: „Musí to být černý kabát.“
„Jestliže tím tu záležitost urychlím, dobrá,“
řekl K., sám otevřel šatník, hledal dlouho ve spoustě obleků, vybral své nejlepší černé šaty, žaket, který svým přiléhavým střihem vzbudil hotový rozruch mezi jeho známými, vytáhl teď i jinou košili a začal se pečlivě oblékat.
Potají se domníval, že celou věc urychlil, neboť hlídači ho zapomněli přinutit, aby se vykoupal.
Pozoroval je, zda si snad na to ještě nevzpomenou, ale to je ovšem ani nenapadlo, zato však Vilda nezapomněl poslat Františka k dozorci s hlášením, že se K. obléká.

Když byl úplně oblečen, musel těsně před Vildou projít prázdným vedlejším pokojem do další místnosti, kde již byly dveře otevřeny dokořán.
Jak K. dobře věděl, odnedávna obývala tento pokoj jistá slečna Bürstnerová, písařka, která velmi časně ráno odcházela do práce, vracela se pozdě domů a s níž K. nepromluvil o mnoho víc než několik slov na pozdrav.
Teď byl noční stolek posunut od jejího lůžka jako jednací stůl doprostřed pokoje a dozorce seděl za ním.
Nohy měl křížem a jednu paži na opěradle židle.
\[1\][1](#footnote-10773-1)

V rohu pokoje stáli tři mladíci a dívali se na fotografie slečny Bürstnerové, které byly zastrčeny za rohož, zavěšenou na zdi.
Na klice u otevřeného okna visela bílá halenka.
V okně protějšího domu se zas uvelebili oba staří, ale jejich společnost se mezitím rozrostla, neboť za nimi stál vztyčen jakýsi muž s košilí na prsou rozepjatou, který si prsty mnul a kroutil naryšavělou bradku.
„Josef K.?“ zeptal se dozorce, snad jen aby na sebe obrátil K. roztržité zraky.
K. přikývl. „Jste událostmi dnešního rána asi velmi překvapen?“ zeptal se dozorce a postrčil přitom oběma rukama několik málo předmětů, které ležely na nočním stolku, svíčku se zápalkami, jakousi knihu a jehelníček, jako by to byly předměty, které potřebuje k jednání.
„Ovšem,“ řekl K. a zmocnil se ho příjemný pocit, že konečně stojí tváří v tvář rozumnému člověku a může si s ním o své záležitosti pohovořit.
„Ovšem, jsem překvapen, ale nejsem nijak zvlášť překvapen.“
„Nijak zvlášť překvapen?“ zeptal se dozorce a postavil teď svíčku doprostřed stolečku a ostatní věci seskupil kolem ní.
„Snad jste mi nerozuměl,“ podotkl K. rychle. „Myslím –“ vtom se K. přerušil a ohlížel se po nějaké židli.
„Mohu se přece posadit, že ano?“ zeptal se.
„Není to obvyklé,“ odpověděl dozorce.
„Myslím,“ řekl teď K. a už se nepřerušil, „že přirozeně jsem velmi překvapen, ale když je člověk třicet let na světě a musí se probíjet na vlastní pěst, jako jsem musel já, obrní se proti překvapením a příliš si je nepřipouští.
Zejména to dnešní ne.“
„Proč zejména to dnešní ne?“ \[2\] „Neříkám, že to všechno považuji za žert, na to se mi přípravy, jež byly vykonány, zdají přece jen příliš rozsáhlé.
To by se na něm museli podílet všichni příslušníci našeho penziónu a také vy všichni, a to by už přesahovalo meze žertu.
Nechci tedy tvrdit, že to je žert.“
„Zcela správně,“ řekl dozorce a díval se, kolik zápalek je v krabičce.
„Naopak zase,“ pokračoval K. a obracel se při tom ke všem a byl by se dokonce rád obrátil i k těm třem mladíkům u fotografií, „naopak zase to ani nemůže být nic zvlášť významného.
Usuzuji tak z toho, že jsem obžalován, neshledávám však ani nejmenší vinu, pro kterou by mě někdo mohl obžalovat.
Ale i to je vedlejší, hlavní věc je, kým jsem obžalován! Který úřad vede to řízení? Jste úředníci? Nikdo z vás nemá stejnokroj, pokud stejnokrojem nenazveme“ – zde se obrátil na Františka – „vaše šaty, to je však spíš cestovní oblek.
V těchto věcech chci mít jasno a jsem přesvědčen, že se docela srdečně rozloučíme, jakmile se to objasní.“
Dozorce uhodil krabičkou se zápalkami o stůl.
„To se velice mýlíte,“ řekl.
„Ti pánové tady a já jsme pro vaši záležitost úplně vedlejší, my dokonce o ní nevíme skoro nic.
Mohli bychom mít nejdokonalejší stejnokroje, a s vaší záležitostí by to přesto nevypadalo o nic hůř.
Nemohu vám ani oznámit, že jste obžalován, či spíše nevím, jste-li obžalován.
Je pravda, že jste zatčen, víc nevím.
Možná že hlídači žvanili něco jiného, to byl ovšem jen žvást.
\[3\] Ale i když teď neodpovídám na vaše otázky, mohu vám přece jen poradit, myslete méně na nás a na to, co se s vámi stane, myslete raději víc na sebe.
A nedělejte takový povyk s pocitem své neviny, kazí to ne právě špatný dojem, kterým jinak působíte.
Také byste měl být vůbec v řeči zdrženlivější, skoro všechno, co jste řekl, dalo by se zjistit i z vašeho chování, kdybyste pověděl jen několik slov, ostatně to nebylo nic, co by zvlášť svědčilo ve váš prospěch.“

K. se upřeně podíval na dozorce.
Člověk možná mladší než on mu tady dává ponaučení jako ve škole? Je trestán důtkou za svou upřímnost? A o důvodu, proč byl zatčen a kdo k tomu dal příkaz, se nedoví nic? Zmocnilo se ho jakési rozčilení, chodil sem a tam, aniž mu kdo bránil, zastrkával si manžety do rukávu, sahal si na prsa, přihladil si vlasy, přešel kolem tří pánů před fotografiemi, řekl: „To je přece nesmysl,“ ti se k němu otočili a zadívali se na něho s účastí, ale vážně, a nakonec se zastavil zase před dozorcovým stolkem.
„Státní zástupce Hasterer je můj dobrý přítel,“ řekl, „mohu mu zatelefonovat?“ „Ovšemže můžete,“ řekl dozorce, „ale nevím, jaký to má mít smysl, ledaže byste si s ním chtěl promluvit o nějaké soukromé záležitosti.“
„Jaký smysl?“ zvolal K., spíš zmatený než rozzlobený.
„Kdo vlastně jste? Ptáte se po smyslu a provozujete nejnesmyslnější věc na světě? Není to k zoufání? Tady ti pánové mě nejdřív přepadli, a teď tu vysedávají nebo postávají a nechávají mě, abych se tu před vámi předváděl.
Jaký smysl by mělo telefonovat státnímu zástupci, když jsem údajně zatčen? Dobrá, nebudu telefonovat.“
„Ale proč ne,“ řekl dozorce a vztáhl ruku směrem k předsíni, kde byl telefon, „prosím, jen si zatelefonujte.“
„Ne, už se mi nechce,“ řekl K. a šel k oknu. Ta sebranka naproti byla stále ještě u okna, a jak tak klidně přihlížela, zřejmě ji trochu vyrušilo jen to, že K. přistoupil k oknu.
Oba staří chtěli odstoupit, ale muž za nimi je uchlácholil.
„Tam jsou také takoví diváci,“ zavolal K. docela nahlas na dozorce a ukázal prstem ven.
„Jděte pryč,“ zvolal pak do protějšího okna.
Trojice hned ucouvla o několik kroků, oba staří dokonce až za muže, jenž je kryl svým širokým tělem, a podle pohybů jeho úst se dalo soudit, že jim něco říká, čemu však na tu vzdálenost nebylo rozumět.
Docela však nezmizeli, zdálo se, že jen čekají na okamžik, kdy by se mohli zas nepozorovaně přiblížit k oknu.
„Dotěrní lidé, ani trochu ohledu nemají!“
řekl K., když se otočil zpátky do pokoje.
Možná že s ním dozorce souhlasil, K. se tak zdálo, když na něho úkosem pohlédl.
Ale stejně dobře bylo možné, že ani neposlouchal, neboť tiskl jednu ruku pevně na stůl, jako by porovnával délku prstů.
Oba hlídači seděli na kufru, který byl zakryt ozdobnou pokrývkou, a hladili si kolena.
Tři mladíci měli ruce v bok a těkali očima po pokoji.
Bylo ticho jako v nějaké zapadlé kanceláři.
„Tak tedy, pánové,“
zvolal K., na okamžik se mu zdálo, jako by nesl všechny na ramenou, „mohu-li soudit podle vašeho vzezření, je má záležitost asi skončena.
Myslím, že bude nejlépe, když si už nebudeme lámat hlavu, zda byl váš postup oprávněný nebo ne, a když to skoncujeme tak, že si podáme ruku na usmířenou.
Soudíte-li jako já, pak prosím –“ a přistoupil k dozorcovu stolku a podával mu ruku.
Dozorce vzhlédl, hryzal si rty a díval se na nataženou ruku; K. stále ještě myslel, že mu ji dozorce stiskne.
Dozorce však vstal, vzal buřinku, která ležela na posteli slečny Bürstnerové, a nasadil si ji opatrně oběma rukama, jak se to dělává, zkoušíme-li u kloboučníka nový klobouk.
„Jak se vám zdá všechno prosté!“
řekl přitom K., „že to máme smírně skoncovat, myslíte? Ne, ne, to opravdu nejde.
Tím ovšem nechci zase říci, že si máte zoufat.
Ne, pročpak? Jste jen zatčen, nic víc.
To jsem vám měl oznámit, učinil jsem tak a viděl jsem také, jak jste to přijal.
Pro dnešek je toho dost a můžeme se rozloučit, ovšem jen prozatím.
Budete teď asi chtít jít do banky?“ „Do banky?“ zeptal se K. „Myslel jsem, že jsem zatčen.“
K. pronesl otázku trochu vzdorně, neboť třebaže nepřijali ruku, kterou podával, cítil se stále méně závislý na všech těch lidech, zejména od chvíle, kdy dozorce vstal.
Hrál si s nimi.
Jestliže odejdou, byl odhodlán běžet za nimi až k domovním vratům a nabídnout jim, aby ho tedy zatkli.
Proto také opakoval: „Jakpak mohu jít do banky, když jsem zatčen?“ „Ach tak,“ řekl dozorce, který stál teď u dveří, „špatně jste mi rozuměl.
Jste zatčen, zajisté, ale to není překážkou, proč byste nemohl vykonávat své povolání.
Nebude vám ani bráněno ve vašem obvyklém způsobu života.“
„Pak to zatčení není tak zlé,“ řekl K. a přistoupil blízko k dozorci.
„Nemyslel jsem to nikdy jinak,“ řekl dozorce.
„Ale pak se ani nezdá, že bylo tak naléhavé, abyste mi to zatčení přišli oznámit,“ řekl K. a přistoupil ještě blíž.
Také ostatní se mezitím přiblížili.
Všichni byli teď těsně u sebe na úzkém místě u dveří.
„Byla to má povinnost,“ řekl dozorce.
„Hloupá povinnost,“ řekl K. neústupně. „Možná,“ odpověděl dozorce, „ale neztrácejme čas takovými řečmi.
Předpokládal jsem, že chcete jít do banky.
Poněvadž dáváte pozor na každé slovo, dodávám: nenutím vás, abyste šel do banky, předpokládal jsem pouze, že chcete jít.
A abych vám to usnadnil a aby váš příchod do banky byl co nejméně nápadný, zařídil jsem, aby zde na vás čekali tito tři pánové, vaši kolegové.“
„Cože?“ zvolal K. a zadíval se s úžasem na trojici.
Ti tak bezvýrazní, nedokrevní mladíci, na něž si stále ještě vzpomínal jen jako na skupinu u fotografií, byli opravdu úředníci z jeho banky, nikoli kolegové, to byla nadsázka a dokazovala, že dozorce není vševědoucí, ale byli to podřízení úředníci z banky.
Jak to mohl K. přehlédnout? Jak byl asi zmámen dozorcem a hlídači, když ty tři nepoznal! Upjatého Rabensteinera, který mával rukama, světlovlasého Kullicha s vpadlýma očima a Kaminera s tím nesnesitelným úsměvem, vyvolávaným chronickou svalovou křečí.
„Dobré jitro!“ řekl K. po chvilce a podal ruku všem třem pánům, kteří se korektně ukláněli.
„Vůbec jsem vás nepoznal.
Teď tedy půjdeme do práce, že ano?“ Pánové horlivě, s úsměvem přikývli, jako by byli celý čas na to čekali, jenom když K. pohřešil svůj klobouk, který zůstal ležet v jeho pokoji, rozběhli se všichni jeden za druhým, aby jej přinesli, což přece jen svědčilo o jakýchsi rozpacích.
K. zůstal klidně stát a díval se za nimi oběma otevřenými dveřmi, poslední byl ovšem netečný Rabensteiner, který se dal jen do elegantního poklusu.
Kaminer odevzdal klobouk, K. si musel výslovně připamatovat, jak to ostatně bylo někdy třeba i v bance, že Kaminerův úsměv není vědomý, že se Kaminer vůbec nedovede vědomě usmát.
V předsíni otevřela pak paní Grubachová, která ani nevypadala zvlášť provinile, celé společnosti dveře, a K.
se díval jako už tolikrát na stuhu její zástěry, jež se zařezávala tak zbytečně hluboko do jejího mohutného těla.
Dole se K. rozhodl, s hodinkami v ruce, že pojede taxíkem, nechtěl zbytečně zvětšovat zpoždění už půlhodinové.
Kaminer doběhl za roh, aby přivolal vůz, ostatní dva se zřejmě pokoušeli K. nějak rozptýlit, když tu najednou Kullich ukázal na protější průjezd, kde se právě objevil ten velký člověk s plavou bradkou, a protože byl v prvním okamžiku trochu na rozpacích, že se tu teď ukazuje v plné velikosti, ustoupil ke zdi a opřel se o ni.
Staříci byli asi ještě na schodech.
K. se zlobil na Kullicha, že upozornil na toho muže, jehož už předtím viděl sám, jehož dokonce očekával.
„Nedívejte se tam!“ vyhrkl prudce a ani si neuvědomil, jak podivně vypadá taková řeč vůči samostatným mužům.
Nebylo však ani třeba něco vysvětlovat, neboť vtom přijelo auto, všichni nasedli a rozjeli se.
Tu si K. vzpomněl, že si ani nevšiml, jak dozorce a hlídači odešli, zprvu mu dozorce zakrýval ty tři úředníky a teď zas úředníci dozorce.
Nesvědčilo to o velké duchapřítomností a K.
si umiňoval, že si dá v tom směru na sebe větší pozor.
Bezděky se však ještě otočil a vyklonil se dozadu z auta, aby pokud možno ještě spatřil dozorce a hlídače.
Hned se však zase otočil, opřel se poho­dlně do kouta vozu a ani se nepokoušel někoho hledat.
I když to na něm nebylo znát, byl by teď potřeboval pár vlídných slov, zdálo se však, že pánové jsou unaveni, Rabensteiner se díval z vozu doprava, Kullich vlevo, takže zbýval jen Kaminer se svým úšklebkem, a lidskost bohužel nedovolovala, aby se o něm vtipkovalo.

Toho jara trávil K. večery tak, že se po práci, bylo-li to ještě možné – vysedával většinou v kanceláři do devíti hodin –, trochu prošel sám nebo s úředníky a pak zašel do pivnice, kde u stálého stolu seděl obyčejně do jedenácti hodin, většinou se staršími pány.
Z tohoto rozvrhu byly však také výjimky, když například ředitel banky, který si velmi vážil jeho práce a spolehlivostí, pozval K. na projížďku autem nebo na večeři do své vily.
Mimoto chodil K. jednou týdně k dívce jménem Elsa, která sloužila přes noc až téměř do rána jako číšnice v jedné vinárně a ve dne přijímala návštěvy jen v posteli.

Toho večera však – den rychle uplynul, neboť K. usilovně pracoval a mnoho lidí mu přišlo uctivě přátelsky popřát k narozeninám – chtěl jít hned domů.
Myslel na to pokaždé, když měl ve své denní práci trochu oddechu; nevěděl přesně, co má na mysli, ale domníval se, že události dnešního rána uvedly byt paní Grubachové do velkého nepořádku a že je potřebí právě jeho, aby byl zas zjednán pořádek.
Jakmile však bude zase zjednán pořádek, bude zahlazena každá stopa těch událostí a všechno půjde zase postaru.
Zvláště od těch tří úředníků nebylo se čeho obávat, pohroužili se zas do velkého zástupu bankovního úřednictva a nebyla na nich patrna žádná změna.
K. si je dal nejednou zavolat do své kanceláře, každého zvlášť i všechny dohromady, jedině proto, aby je pozoroval; pokaždé je mohl spokojeně propustit.
\[4\]

Když v půl desáté večer došel před dům, kde bydlel, zastihl v do­movních vratech mladíka, který tam stál široce rozkročen a kouřil dýmku.
„Kdo jste?“ zeptal se K. ihned a podíval se na toho mládence zblízka, v pološeru průjezdu nebylo mnoho vidět.
„Jsem domovníkův syn, milostpane,“ odpověděl mladík, vyňal dýmku z úst a ustoupil.
„Domovníkův syn?“ zeptal se K. a netrpělivě zaklepal holí o zem.
„Přeje si milostpán něco? Mám skočit pro otce?“ „Ne, ne,“ řekl K. a v jeho hlase bylo něco odpouštějícího, jako by ten chlapík provedl něco zlého, a on mu odpouštěl.
„Tak dobře,“ řekl pak a šel dál, ale než začal vystupovat po schodech, ještě jednou se otočil.

Byl by mohl jít rovnou do svého pokoje, protože však chtěl mluvit s paní Grubachovou, zaklepal hned na její dveře.
Seděla a pletla punčochu u stolu, kde ležela ještě hromada starých punčoch.
K. se roztržitě omlouval, že přichází tak pozdě, ale paní Grubachová byla velice vlídná a nechtěla ani slyšet o nějakém omlouvání, s ním že si ráda promluví kdykoli, vždyť přece K. dobře ví, že je její nejlepší a nejmilejší nájemník.
K. se rozhlížel po pokoji, vypadal zas úplně jako předtím, nádobí od snídaně, jež ráno stálo na stolku u okna, bylo už také odklizeno.
„Ženské ruce nenápadně opravdu hodně zmohou,“ pomyslel si, on by byl snad to nádobí na místě rozbil, ale určitě by je nedokázal vynést.
Podíval se jaksi vděčně na paní Grubachovou.
„Proč pracujete ještě tak pozdě?“ zeptal se.
Oba teď seděli u stolu a K.
tu a tam pohroužil ruku do těch punčoch.
„Mám hodně práce,“ řekla, „ve dne patřím nájemníkům; chci-li si dát do pořádku své věci, zůstanou mi jen ty večery.“
„Já jsem vám dnes asi přidělal ještě jednu mimořádnou práci.“
„Jak to?“ zeptala se trochu horlivěji, pletení měla složeno v klíně.
„Myslím ty muže, co tu byli dnes ráno.“
„Ach tak,“ řekla a zase se uklidnila, „to mi nezpůsobilo zvláštní práci.“
K. se mlčky díval, jak se paní opět dává do pletení.
Zřejmě se diví, že o tom začínám, pomyslel si, zdá se jí asi, že se nesluší, abych o tom mluvil.
Tím důležitější je, abych promluvil.
Jen s nějakou starou ženou mohu o tom hovořit.
„A přece, jistě vám to dalo práci,“ řekl potom, „ale už se to nestane.“
„Ne, to už se nemůže stát,“ přisvědčila a usmála se na K. téměř bolestně.
„Myslíte to vážně?“ zeptal se K. „Ano,“ řekl tišeji, „ale především si to nesmíte tak připouštět.
Co se všechno na světě nestane!
Když se mnou mluvíte tak důvěrně, pane K., mohu se vám přiznat, že jsem trochu poslouchala za dveřmi a že mi také ti dva hlídači leccos pověděli.
Vždyť jde o vaše štěstí a to mi skutečně leží na srdci, snad víc, než se na mne sluší, vždyť jsem jen bytná.
Něco jsem zaslechla, ale to bych lhala, že to bylo něco zvlášť zlého.
To ne. Jste sice zatčen, ale ne tak, jako se zatýká zloděj.
Když je někdo zatčen jako zloděj, je to zlé, ale tohle zatčení –.
Připadá mi to jako něco učeného, odpusťte, jestli mluvím hlouposti, připadá mi to jako něco učeného, čemu sice nerozumím, ale čemu se ani nemusí rozumět.“

„To jste neřekla vůbec žádnou hloupost, paní Grubachová, já sám se na to aspoň dívám skoro stejně, jenže já posuzuji celou záležitost ještě přísněji a nepokládám ji prostě ani za něco učeného, nýbrž vůbec za nic.
Byl jsem přepaden, tak to bylo.
Kdybych byl vstal, hned jak jsem se probudil, a kdybych se nedal zmýlit tím, že se Anna neukázala, a šel k vám bez ohledu na kohokoli, kdo by se mi postavil do cesty, kdybych se tentokrát výjimečně nasnídal třeba v kuchyni, kdybych vás požádal, abyste mi přinesla šaty z pokoje, zkrátka, kdybych se choval rozumně, nebylo by se stalo nic zvláštního, všechno, co se chystalo, bylo by potlačeno hned v zárodku.
Ale člověk je tak málo připraven.
V bance například, tam jsem připraven, tam by se mi nemohlo nic takového stát, tam mám svého vlastního sluhu, na stole přede mnou je státní i domácí telefon, stále přicházejí lidé, strany a úředníci, mimoto však a především tam pořád myslím na svou práci, jsem proto duchapřítomný, bylo by mi téměř potěšením, kdybych se tam setkal s něčím podobným.
Co se stalo, stalo se, a vlastně jsem o tom už ani nechtěl mluvit, chtěl jsem jen slyšet váš úsudek, úsudek rozumné paní, a jsem opravdu rád, že se shodujeme.
Teď mi však musíte na to dát ruku, takový souhlas se musí dotvrdit podáním ruky.“

Zdalipak mi podá ruku? Dozorce mi ji nepodal, myslel si a díval se na paní jinak než předtím, zkoumavě.
Vstala, protože také on povstal, byla trochu na rozpacích, protože neporozuměla všemu, co K. řekl. V té rozpačitosti řekla však něco, co ani nechtěla a co ani nebylo vhodné: „Jen si to tak nepřipouštějte, pane K.,“ řekla, měla slzy v hlase a ovšem že mu zapomněla podat ruku.
„Ani se mi nezdá, že bych si to připouštěl,“
řekl K., teď byl najednou unaven a viděl, jak bezcenný je souhlas té ženy.

U dveří se ještě zeptal: „Je slečna Bürstnerová doma?“ „Není,“ řekla paní Grubachová a při té suché zprávě se usmála s opožděnou chápavou účastí.
„Je v divadle. Chcete od ní něco? Mám jí něco vyřídit?“ „Ach, chtěl jsem s ní promluvit jen několik slov.“
„Bohužel nevím, kdy přijde; když je v divadle, vrací se pozdě.“
„Na tom vůbec nezáleží,“ řekl K. a obrátil už skloněnou hlavu ke dveřím, aby odešel, „chtěl jsem se jí jen omluvit, že jsem dnes použil jejího pokoje.“
„To není třeba, pane K., vy jste skutečně samé ohledy, vždyť slečna ani o ničem neví, od časného rána nebyla ještě doma, všechno je také zas už uklizeno, jen se podívejte.“
A otevřela dveře do pokoje slečny Bürstnerové.
„Děkuji, rád věřím,“
řekl K., ale potom přece jen šel k otevřeným dveřím.
Měsíc tiše svítil do temného pokoje.
Pokud se dalo rozeznat, bylo opravdu všechno na svém místě, ani halenka už nevisela na okenní klice.
Nápadně vysoké vypadaly polštáře na posteli, zčásti na ně dopadal svit měsíce.
„Slečna přichází domů často pozdě,“ řekl K. a podíval se na paní Grubachovou, jako by ona tím byla vinna.
„Takoví už mladí lidé bývají!“ řekla paní Grubachová jako na omluvu.
„Jistě, jistě,“
řekl K., „ale může to zacházet příliš daleko.“
„To může,“ řekla paní Grubachová, „to máte skutečně pravdu, pane K. Možná že právě v tomto případě.
Rozhodně nechci o slečně Bürstnerové říkat nic zlého, je to hodné, milé děvče, přívětivé, pořádné, dochvilné, pracovité, velmi si toho všeho vážím, ale jedno je pravda, měla by být hrdější, zdrženlivější.
Tento měsíc jsem ji viděla už dvakrát v odlehlých ulicích a pokaždé s jiným pánem.
Je mi to velmi trapné, říkám to, jako že je bůh nade mnou, jen vám, pane K., ale už mi nezbude než si o tom promluvit přímo se slečnou.
Je mi ostatně i jinak podezřelá.“
„To jste ale docela na omylu,“ řekl K. rozlícen a skoro neschopen, aby to na sobě nedal znát, „ostatně jste si zřejmě nesprávně vyložila i mou poznámku o slečně, tak jsem to nemyslel.
Varuji vás docela upřímně, abyste slečně něco říkala, mýlíte se naprosto, znám slečnu velmi dobře, není ani zbla pravdy na tom, co jste řekla.
Ostatně, snad zacházím příliš daleko, nechci vám bránit, řekněte jí, co chcete.
Dobrou noc.“ „Pane K.,“ řekla paní Grubachová prosebně a pospíšila za K. až k jeho dveřím, které již otevřel, „vždyť já si ani nechci se slečnou promluvit, to se rozumí, že ji budu ještě pozorovat, než jí něco řeknu, svěřila jsem jen vám, co jsem věděla.
Je to přece v zájmu každého nájemníka, snažím-li se, aby dům zůstal čistý, a o nic jiného mi při tom nejde.“
„Čistota!“ zvolal K. ještě škvírou dveří, „chcete-li si zachovat dům čistý, musíte nejdřív dát výpověď mně.“
Pak přirazil dveře, tichého zaklepání, jež se ozvalo, už nedbal.

Nechtělo se mu ani trochu spát, a naopak si umínil, že ještě zůstane vzhůru a že při té příležitosti také zjistí, kdy slečna Bürstnerová přijde domů.
Snad se s ní potom také dá ještě několik slov promluvit, ať už se to zdá jakkoli nevhodné.
Když se díval z okna a mnul si unavené oči, pomýšlel chvíli dokonce na to, že paní Grubachovou vytrestá a přemluví slečnu Bürstnerovou, aby dala společně s ním výpověď.
Hned se mu to však zdálo hrozně přemrštěné a podezříval se dokonce, že mu jde vlastně o to, aby změnil byt kvůli tomu, co se událo dnes ráno.
Nic by nebylo bláhovější a především nesmyslnější a zbabělejší.
\[5\]

Když ho omrzelo dívat se na prázdnou ulici, ulehl na pohovku, předtím však pootevřel dveře do předsíně, aby viděl přímo z pohovky každého, kdo vejde do bytu.
Asi tak do jedenácti hodin ležel klidně na pohovce a kouřil doutník.
Potom však už tam nevydržel a vyšel na chvíli do předsíně, jako by tím mohl urychlit návrat slečny Bürstnerové.
Nijak zvlášť po ní netoužil, nemohl se ani přesně upamatovat, jak vypadá, ale teď s ní chtěl mluvit a rozčilovalo ho, že svým pozdním příchodem vnáší neklid a nepořádek ještě i do zbytku toho dne.
Její vinou také dnes nešel na večeři a upustil pro dnešek od zamýšlené návštěvy u Elsy.
Obojí mohl ovšem ještě stihnout, kdyby teď zašel do vinárny, kde je Elsa zaměstnána.
Chtěl to také ještě udělat později, po rozmluvě se slečnou Bürstnerovou.

Bylo po půl dvanácté, když se na schodišti ozvaly kroky.
K., jenž se v hlubokém zamyšlení hlučně procházel po předsíni, jako by to byl jeho vlastní pokoj, utekl za své dveře.
Byla to slečna Bürstnerová, která se vracela domů.
Zamykala dveře a přitáhla si zimomřivě hedvábnou šálu kolem úzkých ramen.
V příštím okamžiku jistě vejde do svého pokoje, kam K. rozhodně nesmí o půlnoci vniknout; musí ji tedy oslovit hned teď, naneštěstí však zapomněl ve svém pokoji rozsvítit elektrické světlo, a když vystoupí z temného pokoje, bude to vypadat, jako by ji chtěl přepadnout, nebo ji to aspoň hodně poleká.
Poněvadž byl bezradný a nebylo času nazbyt, zašeptal škvírou ve dveřích: „Slečno Bürstnerová.“
Znělo to jako prosba, ne jako oslovení.
„Je tu někdo?“ zeptala se slečna Bürstnerová a udiveně se rozhlížela.
„To jsem já,“ řekl K. a vystoupil. „Ach, pan K.,“ řekla slečna Bürstnerová s úsměvem.
„Dobrý večer,“ a podala mu ruku.
„Chtěl jsem si s vámi promluvit několik slov, dovolíte mi to teď?“ „Teď?“ zeptala se slečna Bürstnerová.
„Musí to být teď? Je to trochu podivné, nemyslíte?“ „Čekám na vás od devíti hodin.“
„Ale ano, byla jsem v divadle, nevěděla jsem přece o vás.“
„Co vám chci povědět, přihodilo se teprve dnes.“
„Tak – v zásadě proti tomu nic nemám, jenže jsem na smrt unavena.
Pojďte tedy na několik minut ke mně do pokoje.
Zde bychom rozhodně nemohli mluvit, vždyť bychom všechny vzbudili, a to by mi bylo ještě nepříjemnější kvůli nám než kvůli lidem.
Počkejte tady, až v pokoji rozsvítím, a potom tady zhasněte.“
K. tak učinil, potom však ještě vyčkal, až ho slečna Bürstnerová ze svého pokoje znovu tiše vybídla, aby vešel.
„Posadte se,“ řekla a ukázala na otoman, sama zůstala stát u pelesti, třebaže mluvila o tom, jak je unavena, neodložila ani malý klobouk, ozdobený spoustou květin.
„Co jste si přál? Jsem opravdu zvědava.“
Zkřížila zlehka nohy.
„Řeknete snad, že to nebyla tak naléhavá záležitost, aby se projednávala teď, ale –“ „Úvody nikdy neposlouchám,“ řekla slečna Bürstnerová.
„To mi usnadňuje můj úkol,“
řekl K., „váš pokoj byl dnes ráno, do jisté míry mou vinou, trochu uveden do nepořádku, udělali to cizí lidé proti mé vůli, a přece, jak jsem řekl, mou vinou; proto jsem vás chtěl prosit za prominutí.“
\[6\] „Můj pokoj?“ zeptala se slečna Bürstnerová a místo po pokoji se pátravě podívala na K. „Ano,“ řekl K., a teď se oba poprvé dívali jeden druhému do očí, „o způsobu, jakým se to stalo, je škoda slov.“
„Ale právě to by mě zajímalo,“ řekla slečna Bürstnerová.
„Ba ne, není to zajímavé,“ řekl K. „Nu,“ řekla slečna Bürstnerová, „nechci se vkrádat do cizích tajemství, trváte-li na tom, že to není zajímavé, nemám proti tomu námitek.
Prosil jste mne, abych odpustila, ráda odpouštím, zvláště když nemohu najít ani stopy po nějakém nepořádku.“
Obešla pokoj, ruce opřené hluboko v bok.
Před rohoží s fotografiemi se zastavila.
„Jen se podívejte!“ zvolala.
„Mé fotografie jsou opravdu zpřeházeny.
To je ale ošklivé.
Někdo tedy byl bez dovolení v mém pokoji.“
K. přikývl a mlčky proklínal úředníka Kaminera, který nikdy nedovede ovládnout svou bezduchou, nesmyslnou živost.
„Je to divné,“ řekla slečna Bürstnerová, „že jsem nucena zakázat vám něco, co byste si měl zakázat sám, totiž vcházet za mé nepřítomnosti do mého pokoje.“
„Vždyť už jsem vám, slečno, vysvětlil,“ řekl K. a rovněž přistoupil k fotografiím, „že jsem se na vašich fotografiích neprovinil já; ale poněvadž mi nevěříte, musím se vám přiznat, že si vyšetřující komise přivedla tři bankovní úředníky a jeden z nich, kterého vyhodím z banky, jak se jen naskytne příležitost, patrně vzal ty fotografie do ruky.
Ano, byla zde vyšetřující komise,“
dodal K., neboť slečna na něho tázavě pohlédla.
„Kvůli vám?“ zeptala se.
„Ano,“ odpověděl K. „Ne!“ zvolala slečna a smála se.
„A přece,“ řekl K., „myslíte tedy, že jsem bez viny?“ „Nu, bez viny…,“ řekla slečna, „nechci jen tak beze všeho pronést úsudek, který má možná velký dosah, také vás ani neznám a vyšetřující komise se posílá jen k lidem, kteří spáchali těžký zločin.
Ale poněvadž jste na svobodě – soudím aspoň podle toho, jak jste klidný, že jste neutekl z vězení –, nemohl jste se přece dopustit takového zločinu.“
„Ano,“ řekl K., „ale vyšetřující komise mohla přece uznat, že jsem nevinen anebo aspoň ne natolik vinen, jak se předpokládalo.“
„Ovšem, to je možné,“ řekla slečna Bürstnerová velmi pozorně.
„Tak vidíte,“ řekl K., „nejste zrovna zběhlá v soudních věcech.“
„Ne, to nejsem,“ řekla slečna Bürstnerová, „a často jsem už toho litovala, neboť bych se chtěla vyznat ve všem možném a právě soudní věci mě neobyčejně zajímají.
Soud má podivnou přitažlivost, viďte? Ale teď své vědomostí v tomto oboru určitě zdokonalím, protože příští měsíc nastupuji jako kancelářská síla v advokátní kanceláři.“
„To je dobře,“ řekl K., „pak mi budete moci v mém procesu trochu pomáhat.“
„Možná že ano,“ řekla slečna Bürstnerová, „proč ne? Používám ráda svých vědomostí.“
„Myslím to docela vážně,“
řekl K., „nebo aspoň tak napůl vážně, jako to myslíte vy.
Abych si vzal advokáta, na to je ta záležitost přece jen příliš nepatrná, ale poradce bych opravdu mohl potřebovat.“
„Ano, ale mám-li být poradcem, musela bych vědět, oč jde,“ řekla slečna Bürstnerová.
„V tom je právě háček,“
řekl K., „to ani sám nevím.“
„Pak jste si tedy se mnou zažertoval,“ řekla slečna Bürstnerová úplně zklamána, „bylo naprosto zbytečné, abyste si k tomu vybral tuto pozdní noční dobu.“
A odešla od fotografií, kde tak dlouho spolu stáli.
„Ale ne, slečno,“
řekl K., „nežertuji.
Proč mi nechcete věřit? Co vím, to jsem vám už řekl.
Dokonce víc, než vím, neboť to vůbec nebyla vyšetřující komise, říkám tomu tak, protože pro to nemám jiné jméno.
Vůbec nic se nevyšetřovalo, byl jsem jen zatčen, ale komisí.“
Slečna Bürstnerová seděla na otomanu a znovu se zasmála.
„A jaké to bylo?“ zeptala se.
„Strašné,“ řekl K., ale teď na to vůbec nemyslel, byl úplně zaujat pohledem na slečnu Bürstnerovou, která si podepřela jednou rukou tvář – loket spočíval na polštáři otomanu –, a druhou si zvolna hladila bok.
„To je příliš všeobecné,“ řekla slečna Bürstnerová.
„Co je příliš všeobecné?“ zeptal se K. Pak se vzpamatoval a zeptal se: „Mám vám ukázat, jak to bylo?“ Chtěl se pohnout, a přece nechtěl odejít.
„Jsem už unavena,“ řekla slečna Bürstnerová.
„Přišla jste tak pozdě,“ řekl K. „Teď mi ještě ke všemu vyčítáte, a dobře mi tak, neměla jsem vás už pouštět.
A nebylo toho ani třeba, jak se ukázalo.“
„Bylo toho třeba, to uvidíte teprve teď,“ řekl K. „Smím sem posunout noční stolek od vaší postele?“ „Co vás to napadá?“ řekla slečna Bürstnerová.
„To se rozumí, že ne!“ „Pak vám to nemohu ukázat,“ řekl K. vzrušeně, jako by se mu tím působilo nesmírné příkoří.
„Když to nemůžete jinak předvést, tak si stolek odsuňte,“ řekla slečna Bürstnerová a dodala po chvilce slabším hlasem: „Jsem tak unavena, že dovoluji víc, než bych měla.“
K. postavil stolek doprostřed pokoje a posadil se za něj.
„Musíte si teď správně představit, kde byly jednající osoby, je to velmi zajímavé.
Já jsem dozorce, tam na kufru sedí dva hlídači, u fotografií stojí tři mladíci.
Na okenní klice visí bílá halenka, to připomínám jen mimochodem.
A teď to začne.
Ale zapomínám na sebe.
Nejdůležitější osoba, tedy já, stojí zde před stolkem.
Dozorce sedí docela pohodlně, nohy křížem, ruku spuštěnou tady přes opěradlo, klacek k pohledání.
A teď to začne doopravdy.
Dozorce volá, jako by mě musel budit, křičí téměř, já teď musím bohužel také křičet, mám-li vám to znázornit, ostatně dozorce tak vykřikuje jen mé jméno.“
Slečna Bürstnerová, jež se smíchem poslouchala, položila ukazováček na ústa, aby K. nekřičel, ale už bylo pozdě.
K. se příliš vžil do své úlohy, zavolal pomalu: „Josefe K.!“, ostatně ne tak hlasitě, jak hrozil, ale přece jen tak, že se to zvolání, když je náhle ze sebe vyrazil, jakoby pozvolna rozléhalo pokojem.

Vtom někdo několikrát zaklepal na dveře vedlejšího pokoje, silně, krátce a pravidelně.
Slečna Bürstnerová zbledla a sáhla si na srdce.
K. to velmi polekalo, zvláště proto, že ještě chvilku předtím nebyl vůbec schopen myslet na nic jiného než na události dnešního dne a na dívku, které je předváděl.
Sotva se vzpamatoval, přiskočil k slečně Bürstnerové a vzal ji za ruku.
„Nebojte se,“ šeptal, „všechno zas napravím.
Ale kdo to může být? Vedle je přece jen obývací pokoj, kde nikdo nespí.“
„A přece,“ zašeptala slečna Bürstnerová K. do ucha, „od včerejška tam spí synovec paní Grubachové, setník.
Žádný jiný pokoj teď není volný.
Také jsem na to zapomněla.
Jak jste jen mohl tak křičet! Jsem z toho celá nešťastná.“
„K tomu nemáte důvod,“
řekl K., a když teď klesla zpět na polštář, políbil ji na čelo.
„Jděte, jděte,“ řekla a rychle se zase zvedla, „jděte už, jděte už, co chcete, vždyť on poslouchá u dveří, slyší každičké slůvko.
Jak mě trápíte!“ „Neodejdu,“
řekl K., „dokud se trochu neuklidníte.
Pojďte do protějšího rohu, tam nás nemůže slyšet.“
Dala se tam odvést.
„Neuvědomujete si,“ řekl, „že to je sice pro vás nepříjemné, ale ani trochu nebezpečné.
Víte přece, že mě paní Grubachová přímo zbožňuje a že na slovo věří všemu, co řeknu, a ona zde přece rozhoduje, tím spíš, že setník je její synovec.
Mimoto je také na mně závislá, vypůjčila si ode mne větší částku.
Přijmu každý váš návrh, jak vysvětlit, že jsme byli spolu, bude-li jen trochu účelný, a zaručuji se, že přiměji paní Grubachovou, aby tomu vysvětlení uvěřila nejen navenek, ale opravdu a upřímně.
Mne při tom nemusíte nijak šetřit.
Chcete-li, aby se rozšířilo tvrzení, že jsem vás přepadl, zpravím paní Grubachovou v tomto smyslu a ona tomu uvěří, a přece ke mně neztratí důvěru, tolik je mi oddána.“
Slečna Bürstnerová hleděla tiše a poněkud sklesle před sebe na podlahu.
„Proč by paní Grubachová neuvěřila, že jsem vás přepadl?“ dodal K. Před sebou viděl její vlasy, pěšinkou rozdělené, mírně zvlněné, pevně stažené naryšavělé vlasy.
Myslel, že na něho pohlédne, ona se však nepohnula a řekla: „Odpusťte, mě tak vylekalo to náhlé zaklepání, ne to, jaké následky by mohlo mít, že tu je ten setník.
Po vašem výkřiku bylo takové ticho, a vtom se ozvalo to zaklepání, proto jsem se tak lekla, seděla jsem tak blízko dveří, zaklepání se ozvalo skoro vedle mne.
Za vaše návrhy vám děkuji, ale nepřijímám je.
Mohu sama odpovídat za všechno, co se děje v mém pokoji, a to vůči komukoli.
Divím se, že nepozorujete, jak jsou vaše návrhy pro mne urážlivé, nehledě ovšem na vaše dobré úmysly, které přirozeně uznávám.
Ale teď jděte, nechte mě o samotě, potřebuji ji teď víc než dřív.
Z těch několika minut, o které jste prosil, je teď půlhodina a ještě víc.“
K. ji uchopil za ruku a pak v zápěstí: „Ale nehněváte se na mne?“ řekl.
Odtáhla ruku a odpověděla: „Ne, ne, nehněvám se nikdy na nikoho.“
Chopil se opět jejího zápěstí, teď to strpěla a dovedla ho tak ke dveřím.
Byl pevně odhodlán, že odejde.
Ale u dveří zaváhal, jako by nečekal, že tu najde dveře, toho okamžiku využila slečna Bürstnerová, aby se vyprostila, otevřela dveře, vklouzla do předsíně a řekla odtamtud potichu K.: „Tak přece pojďte, prosím.
Podívejte se –“ ukázala na setníkovy dveře, pod nimiž prosvítal proužek světla – „rozsvítil a má z nás zábavu.“
„Už jdu,“ řekl K., vyběhl před ni, uchopil ji, zlíbal ji na ústa a pak po celé tváři, jako když žíznivé zvíře krouží jazykem po prameni, který konečně nalezlo.
Nakonec ji políbil na krk, na hrdlo, a tam dlouze přitiskl rty.
Šramot ze setníkova pokoje ho přiměl, aby vzhlédl.
„Teď půjdu,“ řekl, chtěl slečnu Bürstnerovou oslovit křestním jménem, ale neznal je.
Ona znaveně přikývla, jako by o ničem nevěděla, ponechala mu, zpola již odvrácena, ruku, aby ji políbil, pak nachýlena vpřed odešla do svého pokoje.
Po chvíli K. ulehl. Usnul velmi brzo, před usnutím přemýšlel ještě chvilku o tom, jak se zachoval, byl s tím spokojen, divil se však, že není ještě spokojenější; kvůli setníkovi měl o slečnu Bürstnerovou vážné starosti.

[1](#footnote-10773-1-backlink) Čísla v hranatých závorkách odkazují k textům, které byly škrtnuty autorem a jež uvádíme v závěru knihy.