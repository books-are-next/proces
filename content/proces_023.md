---
title: ""
---

Úryvek

Když vyšli z divadla, mrholilo.
K. byl už unaven divadelní hrou a špatným provedením, ale jak si pomyslel, že má u sebe mít strýčka přes noc, byl z toho celý skleslý.
Právě dnes mu hodně záleželo na tom, aby si promluvil se sl.
B., snad by se ještě našla příležitost, aby se s ní sešel; ve strýčkově společnosti je to však úplně nemožné.
Jel sice ještě noční vlak, kterého strýček mohl použít, ale že by bylo možné přimět strýčka k odjezdu dnes, kdy ho tak velmi zaměstnává proces K., na to podle všeho nebylo nejmenší naděje.
K. se přesto pokoušel, i když ani nedoufal v úspěch: „Obávám se, strýčku,“ řekl, „že budu v nejbližší době potřebovat tvou pomoc.
Nevím dosud přesně, v jakém smyslu, ale jistě ji budu potřebovat.“
„Můžeš se na mne spolehnout,“ řekl strýček, „vždyť celý čas jen přemýšlím, jak by se ti dalo pomoci.“
„Jsi stále takový, jaký jsi byl odjakživa,“
řekl K., „obávám se jen, že mi to teta bude mít za zlé, když budu příště nucen poprosit tě, abys zas přijel do města.“
„Tvá záležitost je důležitější než takové nepříjemnosti.“
„V tom ti nemohu dát za pravdu,“
řekl K., „ale buď, jak buď, nechci tě tetičce zbytečně brát, příští dny tě pravděpodobně budu potřebovat, nechtěl bys tedy prozatím jet domů?“ „Zítra?“ „Ano, zítra,“
řekl K., „anebo snad teď nočním vlakem, bylo by to nejpohodlnější.“