---
title: Kapitola druhá
---

> První vyšetřování

K. byl telefonicky vyrozuměn, že se příští neděli bude v jeho záležitosti konat jakési předběžné vyšetřování.
Chtějí ho prý upozornit, že tato vyšetřování budou následovat za sebou pravidelně, i když snad ne každý týden, tedy přece dost často.
Jednak je prý v obecném zájmu, aby proces byl rychle skoncován, jednak ale musí být vyšetřování po každé stránce důkladné, a přece vzhledem k námaze s tím spojené nesmí nikdy trvat příliš dlouho.
Proto že se zvolilo východisko vyšetřovat rychle po sobě, ale krátce.
Neděle byla určena za vyšetřovací den proto, aby to K. nerušilo v jeho povolání.
Předpokládá se, že s tím bude srozuměn, kdyby si přál jinou dobu, bude mu vyhověno, pokud to půjde.
Bylo by možno vyšetřovat například i v noci, ale to by asi K. nebyl dost svěží.
Zůstane tedy při neděli, pokud ovšem K. nebude mít námitek.
Rozumí se, že se musí dostavit zcela určitě, není snad třeba zvlášť na to upozorňovat.
Hlas v telefonu mu udal číslo domu, kam se má dostavit, byl to dům v odlehlé předměstské ulici, kde K. dosud nikdy nebyl.

Když K. dostal tuto zprávu, zavěsil sluchátko bez odpovědi; rozhodl se hned, že tam v neděli půjde, je to jistě nezbytné, proces se rozbíhá a on tomu musí čelit, postará se, aby toto první vyšetřování bylo zároveň poslední.
Stál ještě zamyšleně u přístroje, když za sebou zaslechl hlas, byl to náměstek ředitele, který chtěl telefonovat, ale K. mu stál v cestě.
„Špatné zprávy?“ otázal se náměstek ledabyle, neptal se, aby se něco dověděl, nýbrž aby K. dostal od aparátu.
„Ne, ne,“ řekl K., ustoupil, ale neodešel.
Náměstek zdvihl sluchátko a přes ně prohodil, čekaje na spojení: „Chtěl jsem se vás zeptat, pane K.: Nechtěl byste mi udělat radost a projet se s námi v neděli ráno na mé plachetnici? Bude to větší společnost, jistě v ní najdete i své známé.
Mimo jiné přijde také státní zástupce Hasterer.
Nechtěl byste se k nám přidat? Určitě přijďte!“ K. se pokoušel dávat pozor, co náměstek říká.
Nebylo to pro něho bez významu, neboť toto pozvání náměstka, s nímž se nikdy zvlášť nesnášel, znamenalo, že se náměstek pokouší o smiřovačky, a ukazovalo, jak už je K. v bance důležitý a jakou váhu přikládá druhý nejvyšší úředník banky jeho přátelství nebo aspoň jeho nestrannosti.
Tím pozváním se náměstek ředitele pokořoval, třebaže zval jen tak přes sluchátko, čekaje na telefonní spojení.
Ale K. nezbylo, než aby přidal ještě další pokoření, řekl: „Děkuji mnohokrát! Ale v neděli bohužel nemám čas, smluvil jsem si už něco jiného.“
„Škoda,“ řekl náměstek a věnoval se telefonickému hovoru, neboť dostal právě v tu chvíli spojení.
Nebyl to krátký rozhovor, ale K. byl tak roztržitý, že celý ten čas zůstal stát vedle přístroje.
Teprve když náměstek odzvonil, ulekl se K. a řekl, aby aspoň trochu omluvil, že tu tak zbytečně postával: „Právě volal telefon, abych někam přišel, ale zapomněli mi říci, v kolik hodin.“
„Tak se ještě jednou zeptejte,“ řekl náměstek.
„To není tak důležité,“
řekl K., ačkoli tím ještě více oslabil svou předchozí omluvu, už beztoho nedostatečnou.
Když náměstek odcházel, mluvil ještě o jiných věcech.
K. se také nutil do řeči, myslel však hlavně na to, že bude nejlépe, zajde-li tam v neděli v devět hodin dopoledne, protože všechny soudy zahajují ve všední den práci v tuto hodinu.

V neděli bylo pošmourno.
K. byl velmi unaven, protože společnost stálých hostů cosi oslavovala a on se zdržel v hostinci pozdě do noci, málem by byl zaspal.
Ve spěchu se oblékl, neměl ani čas, aby si rozvážil a náležitě srovnal různé plány, jež si za ten týden vymyslel, a běžel bez snídaně na předměstí, které udal hlas v telefonu.
Ačkoli měl sotva kdy, aby se cestou rozhlížel, potkal kupodivu všechny tři úředníky zúčastněné v jeho záležitosti, Rabensteinera, Kullicha a Kaminera.
První dva jeli v elektrice, která projížděla K. přes cestu. Kaminer seděl na terase kavárny a právě se zvědavě nakláněl přes zábradlí, když K. Šel kolem. Všichni se asi za ním dívali a divili se, jak jejich představený běží; z jakéhosi vzdoru se K. nemohl odhodlat, aby k soudu jel, protivila se mu každá, i sebenepatrnější cizí pomoc v této jeho záležitosti, nechtěl se ani na nikoho obracet a tím ho třeba sebemíň zasvětit; konečně však neměl nejmenší chuť ponížit se před vyšetřující komisí tím, že by byl příliš dochvilný.
Teď ovšem běžel, aby tam byl pokud možno v devět hodin, ačkoli nebyl ani obeslán na určitou hodinu.

Domníval se, že pozná dům už z dálky podle nějakého znamení, které si sám nedovedl přesně představit, nebo podle zvláštního ruchu před vchodem.
Ale v Juliově ulici, kde to mělo být a na jejímž začátku se K. na okamžik zastavil, byly domy po obou stranách skoro navlas jeden jako druhý, vysoké šedivé činžáky, obydlené chudinou.
Teď v neděli ráno byla okna většinou obsazena, vykláněli se z nich muži bez kabátu a kouřili nebo opatrně a něžně drželi malé děti na okenní římse.
Jiná okna byla vysoko vystlána peřinami a nad nimi se občas mihla rozcuchaná ženská hlava.
Lidé na sebe volali přes ulici, jedno takové křiknutí vyvolalo hlasitý smích právě nad hlavou K. V pravidelné vzdálenosti od sebe byly v té dlouhé ulici malé krámky s různými potravinami, ležící pod úrovní ulice, kam se šlo po několika schodech.
Ženy do nich vcházely a vycházely nebo postávaly na schůdkách a povídaly si.
Ovocnář, který vyvolával své zboží do oken, byl stejně nepozorný jako K. a byl by ho svým vozíkem málem povalil.
Právě se vražedně rozehrál gramofon, který dosloužil v lepších městských čtvrtích.

K. zašel dále do ulice, pomalu, jako by teď měl už dost času nebo jako by ho vyšetřující soudce viděl z okna a věděl tedy, že se K. dostavil. Bylo krátce po deváté.
Udaný dům byl dosti daleko, zdál se skoro neobvykle prostranný, zvláště průjezd byl vysoký a široký.
Zřejmě byl určen pro nákladní povozy, jež patřily k rozmanitým skladištím, teď uzamčeným, která lemovala velký dvůr a měla nápisy firem, jež K. zčásti znal z bankovních obchodů.
Třebaže to jinak neměl ve zvyku, zabýval se trochu podrobněji všemi těmi vnějšími věcmi a tak se také chvilku zastavil u vchodu do dvora.
Poblíž seděl na bedně bosý muž a četl noviny.
Na ručním vozíku se houpali dva hoši.
Před pumpou stála hubená mladá dívka v nočním kabátku a dívala se na K., zatímco voda tekla proudem do konve.
V koutě dvora napínali mezi dvěma okny provaz, na němž už viselo prádlo, které se mělo sušit.
Jakýsi muž stál dole a volal, jak mají provaz upevnit.

K. zamířil ke schodům, aby se dostal k místnosti, kde se bude konat vyšetřování, potom se však znovu zastavil, neboť kromě těchto schodů viděl na dvoře ještě trojí schodiště a nadto se zdálo, že malý průchod na konci dvora vede ještě do druhého dvora.
Zlobil se, že mu neoznačili blíže, kde je ta místnost, je to přece podivná nedbalost nebo lhostejnost, jak se s ním jedná, a on to řekne velmi hlasitě a důrazně.
Nakonec přece jen začal vystupovat po schodech a pohrával si v myšlenkách se vzpomínkou na slova hlídače Vildy, že soud je přitahován vinou, a z toho vlastně vyplývalo, že vyšetřovací místnost musí být u schodů, které si K. náhodou vybral.

Jak stoupal po schodech, vyrušil mnoho dětí, které si na schodech hrály a které se na něho zlobně dívaly, když mezi nimi procházel.
„Kdybych sem měl jít ještě jednou,“ řekl si, „musím si buď vzít s sebou cukroví, abych si je získal, nebo hůl, abych jim nabil.“
Těsně před prvním patrem musel dokonce chvilku počkat, až se dokutálela kulička, se kterou si děti hrály, dva kluci s prohnanými tvářemi dospělých pobudů ho zatím drželi za kalhoty; kdyby je chtěl setřást, určitě by jim způsobil bolest, a on se bál jejich křiku.

V prvním patře začal doopravdy hledat.
Poněvadž se nemohl ptát na vyšetřující komisi, vymyslel si jistého truhláře Lanze – to jméno ho napadlo, protože se tak jmenoval setník, synovec paní Grubachové –, a chtěl se teď přeptat ve všech bytech, bydlí-li zde truhlář Lanz, aby tak mohl nahlédnout do pokojů.
Ukázalo se však, že to jde většinou i bez toho, protože skoro všechny dveře byly dokořán a děti tudy běhaly sem a tam.
Byly to většinou pokojíky s jediným oknem, kde se také vařilo.
Některé ženy měly v náručí kojence a volnou rukou cosi kutily na sporáku.
Polodospělé dívky oblečené zřejmě jen v zástěrách pobíhaly, jako by měly zvlášť napilno.
Ve všech pokojích byly postele dosud rozestlány, leželi v nich nemocní nebo ti, kteří ještě spali, nebo se na nich někteří povalovali v šatech.
U bytů, kde byly dveře zavřené, K. zaklepal a ptal se, bydlí-li zde truhlář Lanz.
Většinou otevřela nějaká žena, vyslechla otázku a obrátila se do pokoje k někomu, kdo se zvedl z postele.
„Ten pán se ptá, jestli tu bydlí nějaký truhlář Lanz.“
„Truhlář Lanz?“ zeptal se ten v posteli.
„Ano,“ řekl K., ačkoli vyšetřující komise tady nepochybně nebyla a tím bylo vyřízeno, co si uložil.
Mnozí se domnívali, že K. hodně záleží na tom, aby našel truhláře Lanze, dlouho přemýšleli, uváděli nějakého truhláře, který se ale nejmenoval Lanz, nebo nějaké jméno, jež se vzdáleně podobalo jménu Lanz, anebo se ptali sousedů nebo zas doprovodili K. k nějakým odlehlým dveřím, kde, jak se domnívali, takový člověk možná bydlí v podnájmu anebo kde je někdo, kdo by o něm spíš něco věděl než oni.
Nakonec už nebylo skoro ani třeba, aby se K. přeptával, protože ho sami vláčeli po poschodích.
Už ho mrzel jeho plán, který se mu zprvu zdál tak praktický.
Před pátým poschodím se rozhodl, že už hledání nechá, rozloučil se s přívětivým mladým dělníkem, který ho chtěl vést dál nahoru, a sestupoval po schodech.
Potom však ho zas zlobilo, že všechno, co podnikl, bylo marné, znova se vrátil a zaklepal na první dveře v pátém poschodí.
První věc, kterou v pokojíku spatřil, byly velké nástěnné hodiny, jež ukazovaly už deset hodin.
„Bydlí zde truhlář Lanz?“ zeptal se.
„Prosím,“ řekla mladá žena se zářícíma černýma očima, která zrovna prala ve kbelíku dětské prádlo, a ukázala mokrou rukou na otevřené dveře protějšího pokoje.

K. bylo, jako by vešel do nějakého shromáždění.
Nejrozmanitější lidé – nikdo se o příchozího nestaral – se tlačili v prostředně velkém pokoji se dvěma okny, který byl těsně u stropu vrouben galerií, také úplně obsazenou, kde lidé mohli stát jen sehnuti a dotýkali se hlavou a zády stropu.
K., jemuž byl vzduch v pokoji příliš zatuchlý, vyšel zase ven a řekl mladé ženě, jež mu před chvilkou asi špatně rozuměla: „Ptal jsem se po truhláři, jistém Lanzovi.“
„Ano,“ řekla žena, „jděte, prosím, dovnitř.“
K. by ji snad nebyl uposlechl, ale žena k němu přistoupila, vzala za kliku a řekla: „Za vámi musím zavřít, teď už nikdo nesmí dovnitř.“
„To je velmi rozumné,“
řekl K., „ale už teď je tam příliš plno.“
Potom však přece jen znova vstoupil.

Mezi dvěma muži, kteří se bavili přímo u dveří – jeden pohyboval oběma rukama daleko před sebe napřaženýma, jako by vyplácel peníze, druhý se mu pronikavě díval do očí –, sáhla po K. něčí ruka. Byl to malý hoch s ruměnými tvářemi.
„Pojďte, pojďte,“ řekl.
K. se jím nechal vést, ukázalo se, že v té hemživé tlačenici je přece jen volná úzká ulička, jež asi rozdělovala dva tábory; tomu také nasvědčovalo, že K. v prvních řadách vpravo i vlevo sotva spatřil aspoň jedinou tvář k němu obrácenou, nýbrž jen záda lidí, kteří se svými slovy i posuňky obraceli jen na lidi své strany.
Většinou byli v černém, ve starých, dlouhých svátečních kabátech, které na nich volně visely.
Jen toto ošacení mátlo K., jinak by to všechno pokládal za politickou okresní schůzi.
\[7\]

Na druhém konci síně, kam byl K. doveden, stál na velmi nízkém, rovněž přeplněném pódiu stolek postavený napříč, a za ním, poblíž okraje pódia, seděl tlustý funící mužík, který se právě s hlasitým smíchem bavil s člověkem, stojícím za ním – ten měl lokty podepřené o opěradlo židle a nohy křížem.
Tu a tam máchl rukou do vzduchu, jako by se po někom pitvořil.
Hoch, který K. vedl, měl co dělat, aby vyřídil, co měl ohlásit.
Stoupl si na špičky a už dvakrát se pokoušel něco říci, ale ten muž nahoře si ho ani nepovšiml.
Teprve když na hocha upozornil někdo z lidí nahoře na pódiu, muž za stolkem se obrátil, sklonil k němu hlavu a vyslechl jeho tichou zprávu.
Potom vytáhl z kapsy hodinky a podíval se rychle směrem ke K. „Měl jste se dostavit před hodinou a pěti minutami,“ řekl.
K. chtěl něco odpovědět, ale neměl kdy, neboř sotva muž domluvil, začali v pravé polovici síně všichni mručet.
„Měl jste se dostavit před hodinou a pěti minutami,“ opakoval muž zvýšeným hlasem a pohlédl také rychle dolů do síně.
Mručení hned zesílilo a umlkalo jen ponenáhlu, neboť muž na pódiu už nic neřekl.
V síni bylo teď daleko tišeji, než když K. vešel. Jen lidé na galerii nepřestávali pronášet poznámky.
Pokud se dalo něco rozeznat v tom přítmí, dusnu a prachu nahoře, zdálo se, že jsou oblečeni hůř než ti dole.
Mnozí si přinesli polštáře, které si dali mezi hlavu a strop síně, aby se neotlačili.

K. se rozhodl, že bude víc pozorovat než mluvit, proto se nehájil pro své domnělé omeškání a řekl pouze: „Třeba jsem přišel pozdě, teď jsem tady.“
Následoval potlesk, zase z pravé poloviny síně.
„Ti lidé se dají snadno získat,“ pomyslil si K. a rušilo ho jen ticho v levé polovici síně, jež byla právě za ním a odkud se ozvalo zatleskání jen zcela ojedinělé.
Přemýšlel, co by mohl odpovědět, aby si získal všechny najednou, a kdyby to nebylo možné, alespoň občas také druhou stranu.

„Ano,“ řekl muž za stolkem na pódiu, „ale já už nejsem povinen vás teď vyslechnout,“ – zas to mručení, tentokrát to však byl omyl, neboť muž pokynul lidem, aby toho nechali, a pokračoval – „výjimečně to však dnes ještě udělám.
Takové zpoždění se však už nesmí opakovat.
A teď předstupte!“ Kdosi seskočil z pódia, takže se uvolnilo místo, a K.
tam vystoupil. Stál těsně přitlačen ke stolku, tlačenice za ním byla tak velká, že se proti ní musel opírat zády, aby nesrazil z pódia stůl vyšetřujícího soudce a snad i jeho samého.

Vyšetřující soudce však toho nedbal, seděl na své židli docela pohodlně, a když muž za ním domluvil, sáhl po zápisníku, což byl jediný předmět na jeho stole.
Zápisník vypadal jako školní sešit, byl starý, častým listováním úplné pozbyl tvaru.
„Tak,“ řekl vyšetřující soudce, listoval v sešitu a obrátil se pak na K., jako by šlo o zjištění osobních údajů, „vy jste malíř pokojů?“ „Ne,“
řekl K., „jsem první prokurista velké banky.“
Po této odpovědi se vzápětí ozval na pravé straně dole smích, který byl tak srdečný, že se K. neubránil a dal se také do smíchu.
Lidé v síni se rukama opírali o kolena a otřásali se jako při těžkých záchvatech kašle.
Tu a tam se někdo smál dokonce i na galerii.
Úplně rozezlený vyšetřující soudce, který byl asi vůči lidem dole bezmocný, hleděl se odškodnit na galerii, vyskočil, hrozil galerii, a jeho jinak málo nápadná obočí se mu teď ježila nad očima jako černé a mohutné chomáče.

Levá polovina síně byla však stále ještě zticha, lidé tam stáli v řadách, tvářemi obráceni k pódiu, poslouchali, co se tam mluví, se stejným klidem jako hlučení druhé strany, dokonce strpěli, že jednotlivci z jejich řad tu a tam vystupovali s druhou stranou.
Lidé levice, kterých ostatně bylo méně, byli snad v podstatě stejně nevýznamní jako lidé pravice, ale jejich klidné počínání způsobovalo, že se zdáli významnější.
Když K. teď začal mluvit, byl přesvědčen, že schvalují, co říká.

„Vaše otázka, pane vyšetřující soudce, jsem-li malíř pokojů – totiž, vy jste se mne na to ani nezeptal, tvrdil jste mi to rovnou jako skutečnost –, je příznačná pro celý ráz řízení, které se proti mně vede.
Můžete namítnout, že to vůbec žádné řízení není, a máte pravdu, vždyť je to řízení jen tehdy, uznám-li je jako takové.
Ale já je tedy teď na okamžik uznávám, jaksi ze soucitu.
Člověk se k tomu nemůže zachovat jinak než soucitně, chce-li si toho vůbec všimnout.
Neříkám, že to je řízení lajdácké, ale rád bych vám nabídl toto označení, abyste to nahlédli sami.“

K. se přerušil a zadíval se dolů do síně.
Co řekl, bylo ostré, ost­řejší, než měl v úmyslu, ale přece správné.
Snad by si to zasloužilo, aby se tu a tam ozval souhlas, všechno však bylo zticha, lidé v síni čekali patrně s napětím, co přijde teď, snad se v tichosti připravoval výbuch, který učiní konec všemu.
Ale právě teď se docela nevhod otevřely dveře na konci síně, vešla mladá pradlena, jež asi skončila svou práci, a přes všechnu opatrnost, kterou vynakládala, přivábila na sebe několik pohledů.
Jen vyšetřující soudce způsobil K. bezprostřední radost, neboť se zdálo, že se ho ta slova hned dotkla.
Až dosud poslouchal vstoje, neboť oslovení K. ho překvapilo ve chvíli, kdy vstal a hrozil galerii.
Teď, v přestávce, zvolna usedal, jako kdyby si toho nikdo neměl všimnout.
Patrně aby uklidnil své vzrušení, chopil se zase sešitu.

„Nic naplat,“ pokračoval K, „také váš sešitek, pane vyšetřující soudce, potvrzuje, co říkám.“
Spokojen, že v tom cizím shromáždění slyší jen svá klidná slova, odvážil se K. dokonce toho, že vyšetřujícímu soudci sešit prostě vzal a konečky prstů, jako by se ho štítil, jej zdvihl do výše za jeden z prostředních listů, takže po obou stranách visely hustě popsané, ušpiněné listy se zažloutlými okraji.
„To jsou spisy vyšetřujícího soudce,“ řekl a upustil sešit na stůl.
„Jen si v tom klidně čtěte dál, pane vyšetřující soudce, z téhle knihy vin nemám opravdu žádný strach, i když mi je nepřístupná, neboť se jí dokážu dotknout jen dvěma prsty a do ruky bych ji nevzal ani za nic.“
Mohlo být jen znamením hlubokého pokoření, nebo se to aspoň nedalo jinak vykládat, že vyšetřující soudce sáhl po sešitku, jak dopadl na stůl, hleděl jej trochu dát do pořádku a znovu si jej otevřel, aby v něm četl.

Tváře lidí v první řadě se na K. upíraly s takovým napětím, že chvilku na ně shlížel.
Byli to vesměs starší muži a někteří z nich měli bílé vousy.
Byli to snad ti, kdo rozhodovali, kdo mohli zapůsobit na celé to shromáždění, jež se ani pokořením vyšetřujícího soudce nedalo vyvést z netečnosti, do níž upadlo, když K. promluvil?

„Co mě potkalo,“ pokračoval K. trochu tišeji než předtím a stále zkoumal tváře v první řadě, takže jeho řeč působila trochu přerývaně, „co mě potkalo, je ovšem jen ojedinělý případ a není tedy zvlášť závažný, protože já sám si to zvlášť nepřipouštím, ale je to příznačné pro řízení, jaké se koná proti mnohým lidem.
Za ty zde stojím, nikoli za sebe.“

Bezděky zvýšil hlas.
Kdesi někdo zatleskal zdviženýma rukama a volal: „Výborně! Pročpak ne? Výborně! A ještě jednou výborně!“ Ti v první řadě si tu a tam hrábli rukou do vousů, ani jediný se při tom zvolání neotočil.
Ani K. mu nepřikládal význam, přece ho to však povzbudilo; teď už ani nepovažoval za nutné, aby tleskali všichni, stačilo, začne-li shromáždění o věci přemýšlet a dá-li se aspoň někdo přesvědčit a získat.

„Nejde mi o řečnický úspěch,“ řekl K. po této úvaze, „mohl bych ho také asi stěží dosáhnout.
Pan vyšetřující soudce mluví pravděpodobně daleko lépe, patří to přece k jeho povolání.
Chci jen veřejně pojednat o veřejném zlořádu.
Poslouchejte mě: Asi před deseti dny jsem byl zatčen, to zatčení samo o sobě je mi k smíchu, ale to sem teď nepatří.
Byl jsem ráno přepaden v posteli, lidé, kteří mě přepadli – podle toho, co řekl vyšetřující soudce, není to vyloučeno –, měli snad rozkaz zatknout nějakého malíře pokojů, který je právě tak nevinen jako já, ale vybrali si mne.
Vedlejší pokoj obsadili dva neotesaní hlídači.
Kdybych byl nebezpečný lupič, nemohla být provedena lepší opatření.
Ti hlídači byli ještě k tomu demoralizovaná chátra, nažvanili se toho, až mi brněly uši, dávali mi po lopatě, abych je podplatil, chtěli na mně předstíráním vylákat prádlo a šatstvo, chtěli peníze, že prý mi přinesou snídani, když mou vlastní mi nestydatě snědli přímo před očima.
Nedosti na tom.
Dovedli mě do třetího pokoje před dozorce.
Byl to pokoj dámy, které si velmi vážím, a musel jsem být svědkem, jak ten pokoj byl kvůli mně, ale ne mou vinou, abych tak řekl, poskvrněn přítomností hlídačů a dozorce.
Nebylo snadné zachovat klid.
Podařilo se mi to však a zeptal jsem se dozorce docela klidně – kdyby zde byl, musel by to potvrdit –, proč jsem zatčen.
Co na to odpověděl dozorce, kterého stále ještě vidím před sebou, jak sedí na židli té dámy jako obraz nejtupější nadutosti? Pánové, neodpověděl vlastně nic, snad opravdu nic nevěděl, zatkl mě, a to mu stačilo.
Dokonce se neomezil jen na to a vpašoval do pokoje té dámy tři podřízené zaměstnance z naší banky, kteří se zabývali tím, že ohmatávali fotografie, majetek té dámy, a zpřeházeli je.
Přítomnost těchto zaměstnanců měla ovšem ještě další důvod, měli stejně jako má bytná a její služebná rozšířit zprávu o mém zatčení, poškodit mou vážnost na veřejnosti a zejména otřást mým postavením v bance.
Nic z toho se ovšem nepodařilo ani sebemíň, i má bytná, docela prostá osoba – neváhám uvést její jméno ve smyslu naprosto čestném, jmenuje se paní Grubachová, i paní Grubachová byla natolik rozumná, aby uznala, že takové zatčení neznamená víc než útok kluků na ulici, na které nikdo nedozírá, jak by se slušelo a patřilo.
Opakuji, mně způsobila celá ta věc jen nepříjemnosti a na chvíli mé rozzlobila, nemohla však mít i horší následky?“

Když se K. zde odmlčel a zadíval se na ztichlého vyšetřujícího soudce, zdálo se mu, že právě dává očima znamení někomu v davu.
K. se usmál a řekl: „Právě dává zde vedle mne pan vyšetřující soudce někomu z vás tajné znamení.
Jsou tedy mezi vámi lidé, kteří udělají vše podle přání, jak se na ně mrkne odtud z pódia.
Nevím, zda to znamení mělo teď vyvolat sykot nebo potlesk, a protože to předčasně vyzrazuji, vzdávám se zcela vědomě možnosti, abych se dověděl, k čemu to znamení je.
Je mi to úplně jedno a zmocňuji pana vyšetřujícího soudce veřejně, aby velel svým placeným zaměstnancům tam dole nahlas a slovy místo tajnými znameními a řekl například jednou: ‚Teď syčte!‘ a pak zase: ‚Teď tleskejte!‘“

Z rozpaků či netrpělivosti se vyšetřující soudce zavrtěl na židli.
Muž za ním, se kterým se už dříve bavil, naklonil se opět k němu, buď aby mu povšechně dodal odvahy, nebo aby mu něco poradil.
Dole se lidé bavili potichu, ale živě.
Obě strany, jež zdánlivě předtím měly tak protichůdné názory, se teď pomíchaly, někteří ukazovali prstem na K., jiní na vyšetřujícího soudce.
Mlhavé dusno v pokoji bylo velmi nepříjemné, vadilo dokonce tak, že nebylo možno přesněji pozorovat lidi stojící opodál.
Bylo to jistě zvlášť nepříjemné pro návštěvníky na galerii, nezbylo jim než dotazovat se potichu účastníků schůze, aby se podrobněji dověděli, oč právě běží, a přitom ostýchavě pokukovali po vyšetřujícím soudci.
Dotazovaní odpovídali stejně tiše a zakrývali si rukou ústa.

„Hned budu hotov,“
řekl K., a poněvadž tam nebyl zvonek, uhodil pěstí do stolu; vyšetřující soudce a jeho rádce rázem od sebe oddálili hlavy, jak se lekli.
„Celá ta záležitost je mi cizí, proto ji posuzuji klidně, a jestliže vám nějak záleží na tomto domnělém soudu, můžete velmi získat, vyslechnete-li mne.
Rokování o tom, co uvádím, si račte schovat na pozdější dobu, protože nemám čas a brzo odejdu.“

Ihned nastalo ticho, natolik už K. shromáždění ovládal.
Lidé už nekřičeli jeden přes druhého jako na začátku, dokonce už ani netleskali, ale zdálo se, že jsou již přesvědčeni nebo na nejlepší cestě k tomu.

„Není pochyby,“ řekl K. velmi tiše, neboť ho těšilo, jak napjatě celé shromáždění poslouchá, v tom tichu vznikal jakýsi šumot, který byl dráždivější než nejnadšenější potlesk, „není pochyby o tom, že za všemi projevy tohoto soudu, v mém případě tedy za mým zatčením a za dnešním výslechem, je jakási velká organizace.
Organizace, která zaměstnává nejen úplatné hlídače, nejapné dozorce a vyšetřující soudce, což jsou v nejlepším případě lidé hodně ne patrní, ale která si určitě kromě toho vydržuje soudcovský sbor vysokého a nejvyššího stupně, s nespočetnou, nezbytnou družinou sluhů, písařů, četníků a jiných pomocných sil, snad dokonce katů, neváhám užít toho slova.
A smysl této velké organizace, vážení pánové? Záleží v tom, že jsou zatýkáni nevinní lidé a že se proti nim zahájí nesmyslné a většinou bezvýsledné řízení, jako v mém případě.
Celá ta instituce je tak nesmyslná, že se pak naprosto nedá zabránit nejhorší korupci úřednictva.
To je nemožné, to by nedokázal ani nejvyšší soudce, ani ve svém vlastním případě.
Proto se hlídači pokoušejí ukrást zatčeným šaty z těla, proto se dozorci vloupávají do cizích bytů, proto mají být nevinní lidé ponižováni před celými shromážděními, místo aby byli vyslechnuti.
Hlídači vyprávěli jen o skladištích, kam se dává majetek zatčených, rád bych však viděl ty úschovny, kde tlí pracně získaný majetek zatčených, pokud jej nerozkradli zlodějští úředníci skladiště.“

K. byl přerušen zaječením z konce síně, zaclonil si oči, aby tam viděl, neboť kalné denní světlo venku způsobovalo, že výpary v síni byly bělavé a oslepovaly.
\[8\] Byla to ta pradlena, v níž K. rozpoznal opravdu rušivý živel, hned jak vešla.
Byla-li teď vinna či ne, nedalo se rozpoznat.
K. jen viděl, že ji nějaký muž zatáhl do kouta u dveří a že ji tam tiskne k sobě.
Nezaječela však ona, nýbrž ten muž, otvíral zeširoka ústa a díval se ke stropu.
Kolem obou se utvořil hlouček, návštěvníci poblíž na galerii se zdáli nadšeni, že se takto přerušila vážnost, kterou K. vnesl do shromáždění.
K. tam chtěl v prvním hnutí ihned běžet, myslel si také, že všem bude záležet na tom, aby tam byl zjednán pořádek a aby aspoň ta dvojice byla vykázána ze síně, ale první řady před ním zůstaly úplně neporušeny, nikdo se nehýbal a nikdo K. nepropustil. Naopak, bránili mu, starci napřahovali paže a něčí ruka – neměl kdy, aby se otočil – ho popadla vzadu za límec, K. vlastně už nemyslel na dvojici, bylo mu, jako by ho omezovali na svobodě, jako by ho teď chtěli doopravdy zatknout, neohlížel se už na nic a seskočil s pódia.
Teď stál tváří v tvář té tlačenici.
Neodhadl snad ty lidi správně? Připisoval své řeči větší účinek, než měla? Přetvařovali se, dokud mluvil, a měli teď už dost své přetvářky, když dospíval k závěrům? Ty tváře kolem něho! Drobná černá očka těkala sem a tam, líce visely splaskle jako u kořalů, dlouhé vousy byly tuhé a řídké, a když do nich člověk sáhl, měl pocit, jako by pouze křivil prsty, ne jako by sahal do vousů.
Pod vousy však – a to byl skutečný objev, který K. udělal – blýskaly se na límcích kabátů odznaky různé velikosti a barvy.
Pokud mohl K. vidět, měli ty odznaky všichni.
Všichni patřili k sobě, ty zdánlivé strany vpravo i vlevo, a když se náhle otočil, uviděl stejné odznaky na límci vyšetřujícího soudce, který s rukama v klíně hleděl klidně dolů.
„Tak,“ zvolal K. a zdvihl ruce do výšky, to náhlé poznání potřebovalo místo, „vždyť vy jste všichni úředníci, jak vidím, vždyť vy jste ta úplatná banda, proti níž jsem mluvil, tlačili jste se tu jako posluchači a čenichalové, tvořili jste zdánlivé strany a jedna tleskala, aby mne vyzkoušela, chtěli jste se naučit, jak svádět nevinné lidi! Doufám, že jste tu nebyli nadarmo, buď jste se pobavili tím, že někdo od vás čeká obhájení nevinných, anebo – pusť, nebo uhodím,“ křikl K. na třaslavého starce, který se k němu přišoural zvlášť blízko – „anebo jste se opravdu něčemu přiučili.
A tak vám přeji mnoho štěstí v tom vašem řemesle.“
Popadl svůj klobouk, který ležel na kraji stolu, a dral se k východu ze síně, zatímco všude bylo ticho, ticho nejdokonalejšího překvapení.
Vyšetřující soudce byl však patrně ještě rychlejší než K., neboť ho očekával u dveří.
„Okamžik,“ řekl.
K. se zastavil, nedíval se však na vyšetřujícího soudce, nýbrž na dveře, neboť už vzal za kliku.
„Chtěl jsem vás jen upozornit,“ řekl vyšetřující soudce, „že jste se dnes – snad jste si to ještě ne­uvědomil – zbavil výhody, kterou pro zatčeného v každém případě znamená výslech.“
K. se smál na dveře.
„Vy lumpové,“ zvolal, „nechte si své výslechy,“ otevřel dveře a spěchal dolů po schodech.
Za ním vzkypěl hluk shromáždění, které opět ožilo a zřejmě začalo rozebírat, co se odehrálo, jako by šlo o nějaké studium.
